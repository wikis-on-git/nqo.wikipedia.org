ߡߊ߰ߙߌ ߕߐ߮ ߟߊ߫ ߸ ߘߐߞߕߏ߬ߦߊ߬ߟߌ߬ߟߊ߫ ߟߋ߬ ߸ ߞߊ߬ߡߙߊ߬ߒߞߋ ߟߋ߬. 

ߓߊ߬ߟߊ߫ ߒߞߏߝߐߟߊ ߜߋ߬ߙߋ (ߊ.ߘ) ߣߎ߰ ߡߎߛߊ߫ ߞߐ߲ߘߍ߫ ߡߍ߲ ߦߋ߫ ߞߟߌ߫ ߟߊ߫ ߞߏ߫ ߓߊ߬ߟߊ߫ ߒߞߏߝߏߣ ߖߙߊ߬ ߸ ߣߴߊ߬ ߞߊ߲߬ߕߐ߮ ߘߏ߫ ߦߋ߫ ߜߘߋߕߌ߮ ߡߊߣߐ߬ߓߊߟߌ ߘߌ߫ ߸ (ߡߊߙߑߛ߭ߊߟ ߍ߲ߝ߭ߖ߭ߌߓߟ) ߸ ߊ߬ ߡߐߦߌ߫ ߘߊ߫ ߞߐ߬ߟߐ߲߬ߖߍ߬ߓߊ߫ ߁߉߇߅ ߝߊ߲߭ ߝߍ߬ ߞߐ߬ߓߊ߬ߟߏ߲ ߘߏ߫ ߟߋ߬ ߟߊ߫ ߸ ߞߊ߬ ߛߏߡߊߦߟߍߡߊ߲߫ ߞߏ߲ߞߏߘߌ߬ߓߌ߫ ߕߟߋ߬ ߁߂ / ߂߀߂߁ ߓߡߊ߬ߞߐ߫ ߘߊ߲ߘߊߟߌߛߏߓߊ ߟߊ߫ ߔߐ߲ߗ߭ߋ ߀߅߲ ߙߋ߲ ߕߎ߬ߡߊ ߟߊ߫. ߣߎ߰ ߡߎߛߊ߫ ߞߐߣߍ߫ ߝߊ߬ ߕߐ߮ ߟߋ߬ ߞߏ߫ ߊ߬ߟߎ ߞߐߣߍ߫ ߸ ߊ߬ ߣߊ߫ ߕߐ߮ ߟߋ߬ ߞߏ߫ ߝߊ߲ߗߐ߬ ߞߏߣߍ߫ ߸ ߏ߬ ߕߘߍ߬ ߞߟߌ߫ ߟߊ߫ ߟߋ߬ ߞߏ߫ ߝߊ߲ߕߊ߬. ߡߊ߬ߡߛߏ߫ ߝߌ߬ߟߊ߫ ߣߌ߫ ߓߊߘߋ߲ߞߍ߫ ߞߋߟߋ߲: ߞߊ߬ߘߌ߬ߖߊߕߎ߫ ߞߐߣߍ߫ ߟߋ߬ ߊ߬ ߞߘߐ߬ߡߛߏ ߘߌ߫ ߸ ߊ߬ ߘߐ߯ߡߛߏ ߟߋ߬ ߛߣߊ߬ߕߊ߫ ߘߌ߫ ߸ ߛ߭ߞߊ߬ ߞߐߣߍ߫ ߟߴߊ߬ ߘߐ߯ߞߍ ߘߌ߫ ߸ ߊ߬ߟߋ ߟߋ߬ ߝߣߊ߫ ߦߋ߫ ߛߌ߲ߠߊߓߊ߲ ߘߌ߫ ߸ ߡߛߏ߬ߞߘߐ߫ ߕߎ߬ߙߋ߫ ߟߵߊ߬ߟߎ߫ ߞߊ߬ߣߌ߲߬ߡߊ߬ ߞߌߣߊ ߘߌ߫. ߣߎ߰ ߡߎߛߊ߫ ߞߐߣߍ߫ ߥߟߊ߫ ߓߊ߬ߟߊ߫ ߒߞߏߝߐߟߊ߫ ߖߙߊ߬ ߤߊ߲ߡߊߕߍ߫ ߜߘߋߕߌ߮ ߡߊߣߐ߬ߓߊߟߌ ߕߊ߯ ߘߊ߫ ߞߊ߬ ߡߛߏ߬ ߞߋߟߋ߲ ߣߌ߫ ߘߋ߲߫ ߛߊ߬ߓߊ߫ ߟߋ߬ ߕߏ߫ ߊ߬ ߞߐ߫ ߘߎߢߊ߫ ߘߐ߫ ߦߊ߲߬: ߊ߬ ߝߘߎߡߊ߫ ߞߊ߬ߘߌ߬ߖߊߕߎ߫ ߝߏߝߣߊ߫ ߣߴߊ߬ ߘߋ߲ߞߍ߫ ߃ ߸ ߊ߬ ߘߋߞߍ߫ ߝߟߐ ߟߋ߬ ߦߊ߬ߞߎߓߊ߬ ߞߐߣߍ߫ ߘߌ߫ ߸ ߊ߬ߟߋ ߣߘߐߟߊ ߟߋ߬ ߡߐ߲߬ߛߐ߲߫ ߞߐߣߍ߫ ߘߌ߫ ߸ ߓߌ߬ߟߊߟߌ߫ ߞߐߣߍ߫ ߦߴߊ߬ ߘߋ߲߫ ߠߊߓߊ߲ ߘߌ߫ ߸ ߡߊ߰ߙߌ ߡߴߊ߬ߟߎ߬ ߓߊߟߏ߫ ߘߊ߫. ߖߊ߲߬ߕߏߒߘߐ: ߓߊ߬ߟߊ߫ ߒߞߏߝߐߟߊ߫ ߖߙߊ߬ ߘߍ߰ ߛߎ߬ߛߎ߬ ߕߐ߮ ߟߋ߬ ߣߎ߰ ߡߎߡߊ߫ ߞߐߣߍ߫ ߘߌ߫ ߸ ߊ߲ ߘߌߣߊ߬ ߕߐ߮ ߥߘߋ߬ߥߘߋ߬ߦߊ ߝߐ߫ ߛߌߛߍ߲߬. ߝߣߊ߫ ߸ ߊ߬ ߣߊߘߋ߲ߡߊ߫ ߡߛߏ ߢߌ߲߬ ߠߎ߬ ߓߍ߯ ߝߘߎߣߍ߲߫ ߜߋ߲߭ ߞߐ߰ߖߌ߬ߘߊ߫ ߟߋ߬ ߟߊ߫. ߞߟߏߞߕߏ߫ ߟߊ߬ߛߌߣ ߘߎ߲߬ߓߌ߬ߦߊ߫ ߟߊ߫ ߢߊߝߐߟߌ ߘߐ߫ ߸ ߊ߬ߟߋ ߡߍ߲ ߕߘߍ߬ ߕߊ߯ߡߊߛߘߍ߫ ߘߐ߫ ߸ ߡߍ߲ ߥߟߌ߬ ߘߊ߫ ߓߡߊ߬ߞߐ߫ ߞߊ߬ ߥߊ߫ ߖߌ ߓߐ߲߬ ߓߊ߬ߟߊ߫ ߝߎ߬ߙߋ ߢߍ߫ ߊ߬ ߝߊ߬ߛߏ ߟߊ߫ ߸ ߊ߬ߟߋ ߟߊ߫ ߝߐߟߌ ߘߐ߫ ߸ ߞߏ߫ ߓߊ߬ߟߊ߫ ߟߊ߫ ߡߐ߱ ߟߎ߬ ߞߊ߲߫ ߠߋ߬ ߞߏ߫ ߞߵߊ߬ ߕߊ߬ ߓߊ߬ߟߊ߫ ߞߘߐ߬ߡߛߏ߫ ߞߊ߬ߘߌ߬ߖߊߕߎ߫ ߞߐߣߍ߫ ߛߐ߬ߘߐ߲߬ ߘߊ߫ ߸ ߊ߬ ߣߐߟߊ ߛߌ߫ ߕߘߍ߬ ߕߍ߫ ߟߐ߬ ߟߊ߫ ߸ ߏ߬ ߞߘߐ ߟߋ߬ ߞߏ߫ ߞߊ߬ߘߌ߬ߖߊߕߎ߫ ߘߐ߯ߣߍ߲ ߠߎ߬ ߓߍ߯ ߢߋߙߌ߲ߠߡߊ ߕߘߍ߬ ߛߊ߬ ߟߊ߫ ߟߋ߬ ߸ ߏ߬ ߟߋ ߞߵߊ߬ ߞߍ߫ ߓߊ߬ߟߊ ߛߐ߬ߘߐ߲߬ߣߍ߲߫ ߒߞߘߐ߫ ߸ ߊ߬ߟߎ߬ ߥߊ߫ ߘߴߊ߬ ߘߌ߫ ߣߎ߱ ߟߎ߬ ߓߘߊ ߸ ߣߎ߱ ߏ߬ ߟߋ߬ ߞߵߊ߬ ߕߐ߯ߟߊ߫ ߞߏ߫ ߡߎߛߊ߫ ߸ ߊ߬ ߞߟߌߣߍ߲߫ ߏ߬ ߟߋ߬ ߘߐ߫ ߞߏ߫ ߣߎ߰ ߡߎߛߊ߫ ߸ ߓߊ ߣߎ߱ ߟߎ߬ ߟߋ߬ ߞߊ߬ ߕߐ߮ ߏ߬ ߟߴߊ߬ ߟߊ߫ ߸ ߊ߬ ߣߴߊ߬ ߘߌߣߍ߲߫ ߏ߬ ߟߎ߫ ߟߋ߬ ߝߣߊ߫ ߡߊ߬ ߡߊ߬ߞߕߏ߫ ߊ߬ ߘߌ߫ ߛߋ߫ ߓߊߟߏ߫ ߟߊ߫ ߢߊ ߡߍ߲ ߸ ߓߊ ߡߊ߰ߙߌ ߟߋ߫ ߞߊ߬ ߖߌ߰ߦߊ ߟߊߘߊ߲߫ ߘߎ߱ ߢߌ߲߬ ߞߊ߲߬ ߦߊ߲߬ ߸ ߓߊ߬ߟߊ ߓߊߟߏߣߍ߲߫ ߏ߬ ߟߋ߬ ߘߐ߫ ߘߊ߲ߓߊ߮ ߟߊ߫ ߘߌ߬ߢߍ ߟߊ߫. ߓߊ߬ߟߊ ߣߴߊ߬ ߘߐ߯ߞߍ߫ ߢߡߊߕߍ߰ ߘߴߊ߬ߟߎ߬ ߟߊ߫ ߘߎ߱ ߟߋ߬ ߟߊ߫ ߸ ߊ߬ߟߎ߫ ߝߊ߬ ߊ߬ߟߎ ߞߐߣߍ߫ ߛߏߡߊߦߟߍߡߊ߫ ߘߊ߫ ߁߉߉߄ ߠߋ߬ ߟߊ߫ ߸ ߊ߬ߟߎ߬ ߣߊ߫ ߝߊ߲ߗߐ߬ ߥߟߊ߫ ߝߊ߲ߕߊ߫ ߞߏߣߍ߫ ߥߟߊ߫ ߛߏߛߊߦߌ߲߫ ߘߊ߫ ߁߉߉߇ ߟߋ߬ ߟߊ߫. ߓߊ߬ߟߊ߫ ߒߞߏߝߏߣ ߖߙߊ߬ ߟߊ߫ ߕߎ߲ߞߊ߫ ߠߊ߫ ߕߊ߮: ߊ߬ߟߎ߬ ߣߊ߫ ߛߏߡߊߦߟߍߡߊ߲ ߛߊ߲߬ߠߊ߬ߞߊ ߁߉߉߈ ߠߊ߫ ߸ ߣߎ߰ ߡߎߛߊ߫ ߞߐߣߍ߫ ߥߟߊ߫ ߓߊ߬ߟߊ߫ ߓߞߏߝߐߟߊ߫ ߖߊ߬ߙߊ߫ ߞߊ߬ ߕߎ߲ߞߊ߲߫ ߠߊ߫ ߕߊ߯ ߕߏ߲߬ ߕߊ߬ ߓߊߏ߬ ߝߏߦߌ߬ ߜߘߍ߫ ߕߘߍ߬ ߕߍ߫ ߟߎ ߡߊ߬ ߸ ߊ߬ߟߋ ߘߏ߲߬ ߣߴߊ߬ ߘߐ߯ߞߍ߫ ߣߌ߫ ߘߐ߱ ߡߊ߫ ߓߍ߲߬ ߛߌ߱ ߘߐ߫ ߞߵߏ߬ ߞߎ߲߭ ߞߍ߫ ߢߊߣߌ߲ ߠߊ߫ ߡߐ߬ߟߐ߲߬ ߟߐ߲߬ߓߊߟߌߦߊ ߣߴߊ߬ ߟߊ߫ ߤߌߣߓߊߟߌߦߊ ߘߌ߫. ߖߐ߲߰ߛߴߊ߬ߟߎ߬ ߦߋ߫ ߘߊ߲ߥߎ߲ߠߌ ߛߐ߬ߘߐ߲߫ ߞߵߊ߬ ߘߊ߲ߥߎ߲߫ ߸ ߝߏ߫ ߊ߬ߟߎ߫ ߞߊ߬ߣߌ߲߬ߡߊ߬ ߞߌߣߊ ߡߛߏ߬ߞߘߐ߫ ߕߎ߬ߙߋ߫ ߟߋ߬ ߓߴߊ߬ ߡߊߞߛߐ߬ߓߐ߬ߞߛߐߓߐ߫ ߡߍ߲ߣߍ߲ ߡߍ߲ ߛߐ߬ߘߐ߲߫ ߞߵߊ߬ ߘߴߊ߬ߟߎ߫ ߡߊ߬ ߸ ߓߊ߬ߟߊ߫ ߞߊ߲߫ ߊ߬ ߘߐ߯ߞߍ߫ ߡߊ߬ ߏ߬ ߟߋ߬ ߘߐ߫ ߞߏ߫: ߜߟߍ߬ߦߊ ߟߋ߬ ߜߟߍ߬ߦߊ ߓߊߛߌ߫ ߘߌ߫ ߸ ߡߍ߲ ߓߍ߲߬ߣߍ߲߫ ߏ߬ ߘߐ߫ ߸ ߝߏ߫ ߒߠߋ ߦߋ߫ ߥߊ߫ ߕߎ߲ߞߊ߲ ߠߋ߬ ߘߐ߫ ߞߵߌߟߋ ߞߋߟߋ߲߫ ߕߏ߫ ߟߎߡߊ߬ ߸ ߣߴߏ߬ ߕߍ߫ ߸ ߞߍߢߊ߫ ߜߘߍ߫ ߕߍ߫ ߸ ߞߎߡߊ ߏ߬ ߞߏ߬ߣߌ߲߫ ߜߟߍ߬ߦߊ߬ ߘߊ߫ ߓߊ߬ߟߊ ߣߴߊ߬ ߘߐ߯ߞߍ߫ ߣߴߊ߬ ߡߊ߬ߡߛߏ ߟߎ߬ ߣߴߊ߬ ߞߊ߬ߣߌ߲߬ߡߊ߬ ߞߌߣߊ߫ ߡߛߏ߬ ߞߘߐ ߟߎ߬ ߕߍ߫ ߞߏߛߓߍ߫ ߸ ߓߊ߬ߙߌ߬ ߊ߬ߟߎ߫ ߞߵߊ߬ ߦߋ߫ ߕߎ߬ߢߊ߬ߜߍ ߘߌ߫ ߸ ߘߌ߬ߢߍ߬ ߞߍ߫ ߓߊ߬ߟߊ ߦߋ߫ ߏ߬ ߟߋ߫ ߘߐ߫ ߕߌ߲ߞߌ ߣߌ߫ ߢߊߖߌ ߕߍߡߊ߬. ߊ߬ ߓߘߊ߫ ߕߏ߫ ߕߊ߯ߟߌ ߣߌ߫ ߝߋ߬ߟߋ߲߬ߝߋߟߋ߲ ߡߊ߬ ߤߊ߲߯ ߞߊ߬ ߊ߲ߜ߭ߏߟߊ߫ ߟߊߛߐ߬ߛߐ߲߬. ߖߊ߲߬ߕߏ߬ߒߘߐ: ߡߛߏ߬ߞߘߐ߫ ߕߎ߬ߙߋ߫ ߢߌ߲߬ ߠߋ߬ ߓߊ߬ߟߊ߫ ߝߊ߬ ߣߴߊ߬ ߣߊ߫ ߟߊ߫ ߟߊ߬ߡߐ߬ߘߋ߲ ߘߌ߫ ߸ ߊ߬ߟߋ ߟߋ߬ ߓߊ߬ߟߊ ߓߊߘߋ߲ ߠߎ߫  ߞߊ߬ߣߌ߲߬ߡߊ ߘߌ߫ ߸ ߓߊ ߊ߬ ߞߊ߫ ߞߘߐ߬ ߊ߬ߟߎ߬ ߓߍ߯ ߘߌ߫ ߸ ߏ߬ ߟߋ ߡߊ߬ ߸ ߊ߬ߟߎ߬ ߟߊ߫ ߞߌ߬ߣߊ ߟߋ߬ ߸ ߊ߬ߟߋ ߟߋ߬ ߝߣߊ߫ ߞߍ߫ ߘߴߊ߬ߟߎ߫ ߖߌ߱ ߘߌ߫ ߝߊ߭ ߣߌ߫ ߣߊ ߟߊ߫ ߛߏߡߊߦߟߍߡߊ߲ ߞߐ߫ ߸ ߡߊ߰ߙߌ ߦߴߊ߬ ߛߙߊ߬ ߤߙߍ ߟߊ߫ ߸ ߊ߬ ߣߌ߫ ߞߊ߬ ߤߌߣߊ߫ ߕߊ߯ߓߊ߮ ߟߎ߬ ߟߊ߫. ߍ߲߬ߛߊ߬ ߞߐߣߍ߫ ߟߊ߫ ߛߙߊ߬ߣߎ߲߬ ߝߐߜߏ߫ ߡߍ߲ߜߏ ߞߊ߬ ߝߘߊ߫ ߓߊ߬ߟߊ߫ ߒߞߏߝߐߟߊ߫ ߖߙߊ߬ ߟߊ߫: ߍ߲߬ߛߊ߫ ߞߐߣߍ߫ ߢߌ߲߬ ߠߋ߬ ߣߌ߫ ߓߊ߬ߟߊ ߞߊ߬ ߓߎ߰ߘߌ߬ ߘߐ߬ ߕߏߟߏ߲ ߞߍ߫ ߸ ߊ߬ߟߋ ߟߋ߫ ߓߊ߬ߟߊ ߘߋ߲ߡߍ߲ߛߍ߫ ߕߋߙߌ ߝߣߊ߫ ߘߌ߫ ߸ ߊ߬ߟߋ ߞߵߊ߬ ߝߐ߫ ߕߊ߯ߡߊߛߘߍ ߟߎ߬ ߢߍ߫ ߊ߬ߟߎ߬ ߟߊ߫ ߖߌߓߐ߲ ߛߋ߲߭ߝߍ߬ ߞߏ߫ ߓߊ߬ߟߊ߫ ߣߊ߬ߣߍ߲߬ ߞߎߘߊ ߞߊ߬ ߓߐ߫ ߊ߲ߜ߭ߏߟߊ߫ ߸ ߊ߬ ߞߊ߲߫ ߊ߬ߟߋ ߢߍ߫ ߟߏ߲ߘߏ߫ ߞߏ߫: ߊ߬ߟߋ߫ ߓߊ߬ߟߊ ߕߍ߫ ߛߌ߬ ߖߊ߲߬ ߕߌ߮ ߘߌ߫. ߞߏ߫ ߊ߬ߟߋ߫ ߞߊ߲߫ ߞߏ߫ ߊ߬ ߞߊ߫ ߛߊ߬ߦߌ߲߬ ߞߎߡߊ ߏ߬ ߢߐ߲߰ ߜߘߍ߫ ߞߊ߲߬ ߡߎ߬ߕߎ߲߬. ߓߴߊ߬ߟߋ ߡߊ߫ ߞߎߡߊ ߏ߬ ߕߊ߬ ߛߓߍ߬ ߟߊ߫ ߸ ߊ߬ ߝߐ ߝߣߊ߫ ߡߊ߫ ߓߍ߲߬ ߊ߬ߟߋ ߡߊ߬ ߸ ߖߊ߰ ߕߎ߬ߢߊ ߕߘߍ߬ ߏ߬ ߘߌ߫ ߸ ߛߋ ߊߟߊ߫ ߢߍ߫ ߞߟߋ߫. ߊ߬ ߞߊ߲߫ ߝߣߊ߫ ߞߏ߫ ߓߊ߬ߟߊ ߦߋ߫ ߣߊ߬ ߟߊ߫ ߕߎ߬ߡߊ ߡߍ߲ ߸ ߏ߬ ߞߵߊ߬ ߕߘߍ߬ ߜߐ߬ߛߐ߲߬ߞߐ ߕߘߍ߬ ߊ߬ߟߋ ߣߌ߫ ߓߊ߬ߟߊ ߡߏ߬ߛߏ߫ ߞߊ߬ߘߌ߬ߖߊߕߎ߫ ߝߏߝߣߊ߫ ߕߍ߫ ߝߏ߫ ߊ߬ߟߎ߫ ߕߘߍ߬ ߕߍ߫ ߞߎߡߊ߫ ߢߐ߲߮ ߝߍ߬ ߸ ߓߊ߬ߟߊ ߞߵߏ߬ ߟߋ ߟߊߞߙߐ߬ߛߌ߫ ߸ ߊ߬ ߞߵߊ߬ ߡߏ߬ߛߏ ߡߊߢߌ߬ߣߌ߲߬ߞߊ߫ ߜߐ߬ߛߐ߲߬ߞߐ ߏ߬ ߞߎ߲߭ ߡߊ߬ ߸ ߡߏ߬ߛߏ ߞߵߏ߬ ߢߊߝߐ ߡߍ߲ߞߍ߲߭ ߸ ߓߊ߬ߟߊ ߞߊ߲߫ ߊ߬ߟߋ ߡߊ߬ ߞߏ߫ ߍ߲߬ߛߊ߫ ߞߐߣߍ߫ ߸ ߌ ߛߐ߲߬ ߣߴߌ ߓߊ߲߬ ߕߴߊ߬ ߘߐ߫ ߊߟߎ߫ ߦߋ߫ ߞߍ߬ߟߍ ߣߌ߲߬ ߓߊ߲߬ ߒߞߘߐߒߞߘߐ߫ ߕߋ߲߬ ߸ ߓߊ ߓߊ߬߬ߟߊ ߕߘߍ߬ ߞߎߡߟߊ ߘߌ߫ ߛߊ߫ ߸ ߒ߬ߞߊ߬ ߞߟߍ߬ߟߊ߫ ߕߎ߲߬ ߕߍ߫ ߸ ߏ߬ ߞߘߐ ߟߋ߬ ߞߏ߫ ߊ߬ ߕߘߍ߬ ߖߐߟߊ߲ߘߌ ߟߋ߬ ߘߌ߫ ߸ ߏ߬ ߟߋ߬ ߞߍ߫ ߘߊ߫ ߞߍ߬ߟߍ ߏ߬ ߓߊ߲ߢߊ ߘߴߌߞߘߐ߫ ߸ ߓߊߏ߬ ߊ߬ߟߎ߫ ߕߎ߲߬ ߕߍ߫ ߞߏ߫ ߓߐ߫ ߟߊ߫ ߢߐ߲߮ ߕߊ ߟߊ߫ ߝߋߎ߫. ߍ߲߬ߛߊ߫ ߞߐߣߍ߫ ߢߌ߲߬ ߠߋ߬ ߞߵߊ߬ ߝߐ߫ ߞߏ߫ ߊ߬ߟߋ ߣߌ߫ ߓߊ߬ߟߊ ߕߘߍ߬ ߘߌ߫ ߓߊ߬ߘߏ߬ ߓߊ߬ߟߊ ߟߊ߫ ߦߟߌߟߊ ߟߎ߫ ߞߊ߲߬ ߞߏߛߓߍ߫ ߸ ߞߏ߫ ߡߊ߬ߛߐ߬ߛߐ߬ ߢߊ߫ ߛߌ߫ ߕߍ߫ ߦߟߌߟߊ ߢߌ߲߬ ߠߎ߬ ߟߊ߫ ߸ ߓߊ߬ߙߌ߬ ߞߏ߫ ߊ߬ߟߋ ߞߏ߬ߣߌ߲߬ ߡߊ߫ ߛߋ߫ ߖߛߎ߬ߟߊߕߍ߰ ߟߊ߫ ߢߊ ߺ ߊ ߺ ߢߊ߫ ߸ ߞߵߊ߬ ߓߟߏߞߍ߫ ߦߟߌߟߊ ߢߌ߲߬ ߠߎ߬ ߟߊ߫.
