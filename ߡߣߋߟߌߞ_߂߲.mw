'''ߡߣߋߟߌߞ ߂߲''' (ߜ߭ߌߴߋߖ߭ ߘߐ߫: ዳግማዊ ምኒልክ, ''ߘߊߜ߭ߑߡߊߥߌ ߡߣߋߟߌߞ'') ߡߏߦߌ߫ ߘߊ߫ ߘߓߊ߬ߓߌߟߊ ߇, ߁߈߄߄ ߞߊ߬ ߛߊ߬ ߞߏߟߌ߲ߞߏߟߌ߲ ߁߂, ߁߉߁߃ ߟߊ߫߸ ߊ߬ ߛߐ߬ߘߐ߲߬ ߕߐ߮ ߦߋ߫ ߛߊߤߑߟߋ ߡߌߙߌߦߊ߲ߡ ߠߋ߬ ߘߌ߫ ߜ߭ߌߴߋߖ߭ (Ge'ez) ߘߐ߫: ሳህለ ማርያም)߸ ߊ߬ ߕߘߍ߬ ߦߋ߫ ߡߊ߲߬ߛߊ߬ߘߋ߲ ߠߋ߬ ߘߌ߫߸ ߊ߬ ߣߌ߫ ߛ߭ߊߏ߫ [[ߣߋߜ߭ߎߛ]]߸ ߊ߬ ߣߴߏ߬ ߞߐ߫ [[ߋߗߏߔߌ߫|ߋߗߏ߯ߔߌ߫]] ߡߊ߲߬ߛߊ ߟߎ߬ ߟߊ߫ ߡߊ߲߬ߛߊ (ߣߋߜ߭ߎߛߌ ߣߋߜ߭ߍߛߕ). ߊ߬ ߡߊߟߐ߲ߣߍ߲߫ ߦߋ߫ ߝߣߊ߫ ߊ߬ ߟߊ߫ ߛߏ߬ߟߊ߬ߦߊ߫ ߕߐ߮ ߡߊ߬ ߞߏ߫ ߊߓߊ [[ߘߊߢߋߥ]] (ߜ߭ߌߴߋߖ߭ ߘߐ߫: አባ ዳኘው). 

ߡߣߋߟߌߞ ߂߲ ߠߊ߫ ߡߊ߲߬ߛߊ߬ߦߊ ߞߎ߲߬ߕߊ߮ ߟߊߞߙߐ߬ߛߌ߫ ߘߊ߫ ߞߊ߬ߝߏ ߞߣߐߟߊ ߞߊ߬ߞߎ߬ߘߦߊ߬ߟߌ ߣߴߌߗߏ߯ߔߌ߫ ߝߊ߰ߡߊ߬ߟߊ ߘߎ߰ߞߣߍ ߘߐߦߙߌߥߊ ߟߋ߬ ߡߊ߬߸ ߞߊ߬ ߖߡߊ߬ߣߊ ߟߊߛߴߊ߬ ߞߊ߬ߞߎ߬ߘߊ߬ߞߎ߬ߘߊ߬ߦߊ ߖߙߎߡߎ߲ ߘߐ߫. ߞߐߞߊ߲߫ ߝߊ߲ߞߊ ߟߎ߬ ߟߊ߫ ߞߐ߲߬ߞߐ߲߬ߡߊ߬ߟߌ ߞߎ߲߬ߕߊ߮ ߞߘߐ߫߸ ߊ߬ ߛߋ߫ ߘߊ߫ ߝߣߊ߫ ߞߊ߬ ߟߊ߬ߞߊ߲߬ߘߊ߬ߟߌ ߘߎ߬ߡߊ ߘߏ߫ ߘߏ߲߬ ߛߊ߲ߝߍ߫ ߕߛߊߞߙߊ (hauts plateaux) ߡߊ߬ ߥߙߎߣߍߦߟߊ ߟߎ߬ ߢߊߞߘߐ߫. ߒ߬ߓߊ߬ ߘߊߞߎ߲ ߏ߬ ߟߋ ߘߐ߫ ߛߊ߫߸ ߊ߬ ߟߐ߲߫ ߘߊ߫ ߞߐߞߊ߲ߠߊ ߟߎ߬ ߘߐ߫ ߞߊ߬ ߓߍ߲߬ ߊ߬ ߞߍ ߡߊ߬ ߞߊ߬ ߌߗߏߔߌ߫ ߞߟߍ߬ߘߋ߲ ߠߎ߬ ߘߟߊߘߍ߰ ߡߊ߬ [[ߊߘߎߊ߬ ߞߟߊߓߍ߲]] ߘߐ߫ ߞߊ߬ ߌߕߊߟߌߞߊ ߟߎ߬ ߕߎ߲߬ߕߎ߲߫ ߞߵߊ߬ߟߎ߬ ߟߊ߫ ߘߊ߮ ߓߴߊ߬ߟߎ߬ ߘߊ߫ ߟߊ߫߸ ߊ߬ ߣߌ߫ ߞߵߊ߬ߟߎ߫ ߓߊ߬ߟߌ߬ ߘߏ߲߬ߠߌ߲ ߡߊ߬ ߊ߬ߟߎ߬ ߟߊ߫ ߖߡߊ߬ߣߊ ߞߣߐ߫. 

ߊ߬ ߞߵߊ߬ ߝߛߊ߬ߣߍ߲ ߕߏ߫ ߋߗߏߔߌߞߊ ߟߎ߬ ߟߊ߫ ߦߋߢߐ߲߯ߠߊ ߟߎ߬ ߡߊ߬߸ ߊ߬ ߣߌ߫ ߞߵߊ߬ ߘߐ߭ߘߏ߲߬ ߕߟߋ߬ߖߌ߰ߞߊ ߟߎ߬ ߟߊ߫ ߛߋߒߞߏߟߦߊ ߟߎ߬ ߟߊ߫߸ ߊ߬ ߞߊ߬ [[ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲]] ߢߊߞߎߘߦߊߟߌ ߓߌ߬ߟߊ߬ ߛߋ߲߬ ߠߊ߫߸ ߊ߬ ߣߌ߫ ߓߘߍ߬ߓߘߍ߬ߟߌ ߣߌ߫ ߘߍ߬ߘߐ߬ߞߏ ߟߎ߬߸ ߛߊ߫ ߞߊ߬ ߋߗߏ߯ߔߌ߫ ߓߟߏߘߐߓߍ߲߬ ߝߊ߯ߘߐߞߍ߫ ߞߎߘߊ ߢߍ߫. [[ߝߘߏ߬ߓߊ߬ ߞߊߙߊ߲ߕߊ]] ߝߟߐߡߊ ߣߌ߫ [[ߘߊ߲ߘߊߛߏ]] ߟߎ߬ ߟߐ߬ ߘߊ߫߸ [[ߋߙߐߔߎ߬]] ߥߟߏߒߘߐ ߟߎ߬ ߞߎ߲߬ߓߐ߫ ߘߊ߫ ߞߎߓߋߘߊ߫ ߞߎߘߊ [[ߊߘߌߛ-ߊߓߋߓߊ߫]]߸ ߊ߬ ߞߵߏ߬ ߡߍ߲ ߜߍ߲߭ ߕߍ߰ ߁߈߈߆ ߟߊ߫߸ ߊ߬ ߣߌ߫ ߞߊ߬ ߣߍ߰ߛߌߟߊ ߘߏ߫ ߟߊ߫ ߖߡߊ߬ߣߊ ߞߣߐ߫. 

ߊ߬ ߕߘߍ߬ ߦߋ߫ ߛ߭ߊߏ߫ ߣߋߜ߭ߎߛߌߦߊ ߗߍߕߊߓߊ߮ ߟߋ߬ ߘߌ߫߸ ߡߣߋߟߌߞ ߘߋߣߍ߲ߕߐ ߟߊߘߏ߲߬ ߘߊ߫ ߥߛߎ ߟߴߊ߬ ߛߊ߲߬ ߁߂ ߡߊ߬ ߊ߬ ߣߌ߫ ߞߊ߬ ߥߴߊ߬ ߘߌ߫ [[ߡߊߜ߭ߑߘߟߊ߫ ߖߌ߲߬ߝߘߎ]] ߞߣߐ߫߸ ߏ߬ ߟߋ ߞߵߊ߬ ߞߴߊ߬ ߞߎ߲߬ߓߊ߬ߦߊ߫ ߘߊ߫ [[ߕߋߥߏߘߑߙߏߛ ߂߲]] ߠߊ߫ ߞߟߐ߬ߞߐ ߞߣߐ߫: ߊ߬ ߞߵߊ߬ ߓߏ߬ߙߌ߬ ߊ߬ ߛߊ߲߬ ߂߁ ߡߊ߬ ߞߵߊ߬ ߞߐߛߊ߬ߦߌ߫ ߊ߬ ߥߟߏߛߟߎ ߡߐ߬ߛߟߎ ߡߊ߲߬ߛߊ߬ߟߊ ߘߐ߫߸ ߏ߬ ߞߍ ߊ߬ ߖߊ߲ߓߋߦߊ߫ ߘߴߏ߬ ߛߊ߲߬ߠߊ߬ߞߊ ߟߊ߫ ߞߵߊ߬ ߞߍ߫ ߣߋߜ߭ߎߛ ߘߌ߫. ߕߋߥߏߘߑߙߏߛ ߂߲ ߠߊ߫ ߛߊ߬ߦߊ ߞߐ ߘߐ߫ ߁߈߆߈ ߠߊ߫߸ ߡߣߋߟߌߞ ߞߊ߬ ߕߊ߯ߡߊ߫ ߞߎ߲߬ߕߊ߰ߖߊ߲ ߘߏ߫ ߖߎ߬ߕߍ߯ ߞߊ߬ ߥߊ߫ ߝߊ߰ߡߊ߬ߟߊ ߖߊ߲ߓߋ ߡߊ߬. ߊ߬ ߞߵߊ߬ ߓߊ߲߬ [[ߕߋߞߑߟߋ ߜ߭ߌߦߏߜ߭ߌߛ ߂߲]] ߡߊߟߐ߲߫ ߞߏ ߡߊ߬ ߣߋߜ߭ߎߛߌ ߣߋߜ߭ߍߛߕ ߟߊߘߤߊ߬ߣߍ߲ ߘߌ߫߸ ߊ߬ ߣߌ߫ ߞߵߊ߬ ߓߟߏߘߐߓߍ߲߬ ߊ߬ ߣߘߐ߬ߓߌߟߊ [[ߦߏߤߊߣߍߛ ߄߲]] ߠߊߓߋ߬ ߞߏ ߟߊ߫߸ ߞߏ߬ߣߌ߲߬ ߏ߬ ߞߵߊ߬ߟߋ߬ ߞߘߊߡߊ߫ ߞߵߊ߬ ߟߵߊ߬ ߡߊߖߌ߰ ߟߊ߫ ߁߈߇߈ ߠߊ߫. ߞߵߊ߬ ߟߐ߬ߘߎ߮ ߟߊߘߐ߯ߦߊ߫ ߞߊ߬ ߥߊ߫ ߘߊ߲߬ ߛ߭ߊߏ߫ ߘߊ߲߭ ߠߊ߫߸ ߡߣߋߟߌߞ ߂߲ ߞߵߊ߬ ߟߊ߫ ߡߊ߲߬ߛߊ߬ߟߊ ߟߊߥߙߊ߬߸ ߊ߬ ߣߌ߫ ߞߊ߬ ߣߊ߲߬ߕߌ߰ ߝߊ߲ߞߊ ߜߍߞߟߐ ߘߐߓߍ߲߬ ߡߍ߲ ߘߌ߫ ߛߴߊ߬ ߟߊ߫ ߝߊ߰ߡߊ߬ߦߊ ߖߊ߬ߕߋ߬ߘߐ߬ߛߌ߮ ߛߋ߲߬ߞߘߐ߬ߡߊ߬ߕߌ߲ߕߌ߲߫ ߠߊ߫. ߊ߬ ߞߊ߬ ߓߌ߬ߟߊ߬ߢߐ߲߰ߡߊ ߟߎ߬ ߟߊߘߏ߲߬ ߊ߬ ߣߌ߫ ߋߙߐߔߎߞߊ ߟߎ߬ ߕߍ߫ ߛߴߊ߬ ߘߌ߫ ߛߋ߫ ߛߏ߬ߙߌ߬ߡߊ߬ߘߋ߲߬ ߡߎ߬ߙߊ߲߬ ߢߌߡߊ ߟߎ߬ ߛߐ߬ߘߐ߲߬ ߠߊ߫ ߛߋߒߞߏߟߦߊ ߛߊ߲ߘߐߕߊ ߘߐ߫߸ ߡߍ߲ ߘߌ߫ ߛߴߊ߬ ߟߊ߫ ߓߙߊߡߊߖߊ߲ߓߊ߲߫ ߝߟߐ ߟߊߣߐ߰ߦߊ߬ ߟߊ߫ ߡߍ߲ ߘߊߡߌ߬ߣߊ߬ ߘߊ߫ ߁߈߇߉ ߟߊ߫. ߛߊ߲߬ ߕߊ߲߫ ߞߍ߬ߟߍ ߟߋ߬ ߞߵߊ߬ ߥߛߊ߬ ߞߊ߬ ߛ߭ߊߏ߫ ߘߊ߲߭ ߕߎ߲߬ߕߎ߲߫ ߞߊ߬ ߥߴߊ߬ ߘߌ߫ ߦߙߐ߫ ߖߊ߲߫ ߤߊ߲߯ [[ߊߙߑߛߌ߫]]߸ [[ߞߊ߯ߝߊ߫]]߸ [[ߥߟߊߦߑߕߊ߫]] ߞߊ߬ߝߏ ߟߎ߬ ߣߌ߫ [[ߤߙߊߙߋ߫]] ߛߏ: ߊ߬ ߞߊ߬ [[ߊ߲ߓߊߓߏ߫ ߞߟߊߓߍ߲]] ߣߌ߫ ߗߋߟߊ߲ߞߏ߫ ߟߎ߫ ߟߊ߬ߥߛߊ ߛߐ߬ߘߐ߲߬. 

ߦߏߤߊߣߍߛ ߄߲ ߠߊ߫ ߛߊ߬ߦߊ ߞߐ ߘߐ߫ [[ߡߋߕߊ߲ߡߊ߫ ߞߟߊߓߍ߲]] ߘߐ߫߸ ߊ߬ ߣߴߊ߬ ߣߌ߫ [[ߡߊ߲ߜ߭ߋߛ߭ߊ ߦߏߤߊߣߍߛ]] ߟߊ߫ ߞߊߙߏ߫ ߘߊ߲ߘߐ߫ ߜߏ߬ߛߌ߬ߢߐ߲߰ߠߊ ߟߎ߬ ߞߐ߫߸ ߡߣߋߟߌߞ ߂߲ ߞߍ߫ ߘߊ߫ ߣߋߜ߭ߎߛߌ ߣߋߜ߭ߍߛߕ ߘߌ߫ ߋߗߏ߯ߔߌ߫ ߟߊ߲߬ߔߊ߯ߛߌ ߟߎ߬ ߟߊ߫ ߞߐߡߊߓߌ߲ߓߌ߲ߠߌ߲ ߛߘߊ߫ ߘߐ߫߸ ߊ߬ ߖߊ߲ߓߋߦߊ߫ ߘߊ߫ ߣߍߣߍߓߊ ߃, ߁߈߈߉ ߟߊ߫. ߒ߬ߓߴߊ߬ ߟߊ߫ ߝߊ߰ߡߊ߬ߦߊ ߏ߬ ߘߊߡߌ߬ߣߊ߫ ߕߎߡߊ ߟߋ߬ ߟߊ߫ ߛߊ߫߸ ߊ߬ ߞߵߊ߬ ߟߊ߫ ߘߎ߰ߞߣߍ ߘߐߦߙߌߥߊߟߌ ߓߙߊߡߊߖߊ߲ߓߊ߲ ߠߎ߬ ߘߊߓߊ߲߫߸ ߏ߬ ߡߍ߲ ߡߊ߫ ߛߴߊ߬ ߘߊ߲߭ ߠߊ߫ ߝߏ߫ ߁߉߀߀ ߟߊ߫. ߊ߬ ߟߊ߫ ߖߡߊ߬ߣߊ߬ ߟߊ߬ߥߙߊ ߞߎ߲߬ߝߊ߰ ߘߊ߫ ߁߈߉߅-߁߈߉߆ ߟߋ߬ ߟߊ߫߸ ߏ߬ ߞߍ߫ ߘߊ߫ [[ߋߗߏߔߌ߫-ߌߕߊߟߌߞߊ߫ ߞߟߍ ߝߟߐߡߊ]] ߟߋ߬ ߝߍ߬ ߏ߬ ߡߍ߲ ߘߏ߲߬ ߘߴߊ߬ ߣߴ[[ߌߕߊߟߌ߫]] ߕߍ߫. ߏ߬ ߝߣߊ߫ ߓߊ߲߫ ߘߊ߫ ߕߙߊߓߊ ߕߟߋ߬ ߁߭ ߟߋ߬ ߁߈߉߆ ߟߊ߫ ߊߘߎߊ߬ ߞߟߊߓߍ߲ ߝߍ߬߸ ߏ߬ ߡߍ߲ ߖߍ߲ߛߍ߲߫ ߘߊ߫ ߡߊ߲߬ߕߏ߲߬ߕߍ ߝߐ߰ߓߍ߬ߞߊ߲ߞߋ ߟߎ߬ ߓߍ߯ ߟߊ߫߸ ߏ߬ ߟߋ ߝߣߊ߫ ߞߵߊ߬ ߟߌ߬ߤߟߊ ߞߍ߫ ߡߊ߲߬ߛߊ߬ߦߊ ߘߌ߫߸ ߊ߬ ߣߌ߫ ߞߵߊ߬ ߟߊ߫ ߝߊ߰ߡߊ߬ߟߊ ߞߍ߫ ߝߘߊ߬ߝߌ߲߫ ߖߡߊߣߊ ߘߏ߫ ߞߍ ߟߊ߫ ߞߵߊ߬ ߟߊ߫ ߘߍ߲ߖߘߍߟߦߊ ߓߊ߲ߓߊ߲߫ ߋߙߐߔߎߞߊ߫ ߞߐ߲ߛߐ߲ߧߟߊ ߘߏ߫ ߢߊߞߘߐ߫. 

߁߉߀߀ ߟߊ߫߸ ߖߊ߲߬ߞߊ߬ߙߏ߬ ߜߍߟߍ߲ ߘߏ߫ ߞߊ߬ ߡߣߋߟߌߞ ߂߲ ߘߊ߬ߘߌ߬߸ ߞߊ߬ ߥߴߊ߬ ߓߌ߬ߟߊ߬ ߝߊ߬ߘߌ߬ ߘߐ߫ ߊ߬ ߕߴߛߋ߫ ߞߎ߲߬ߠߊ߬ߛߌ߰ߟߌ߬ ߞߍ߫ ߟߊ߫ ߡߍ߲ ߘߐ߫. ߝߊ߲߬ߞߊ ߘߐ߲߰ߘߐ߰ߣߍ߲߬ ߠߕߊ߬ߡߌ߲߬ ߘߴߊ߬ ߝߘߎߡߊ [[ߕߋߕߎ߫ ߓߋߕߎߟ]] ߡߊ߬. ߏ߬ ߞߍ ߏ߬ ߞߵߊ߬ ߡߊ߬ߡߊ߬ߙߋ߲߬ߗߍ߫ [[ߟߌߘߖ ߌߦߊߛߎ߫]] ߞߙߍߞߙߍ߫ ߞߵߏ߬ ߞߴߊ߬ ߣߘߐ߬ߓߌߟߊ ߘߌ߫ ߞߵߏ߬ ߟߊߥߟߌ߬ ߓߘߍ߬ߓߘߍ߬ߟߌ ߓߏߟߏ߲ߝߘߊ ߟߎ߬ ߟߊ߫ ߜߏ߬ߛߌ߬ߢߐ߲߰ߠߊ ߡߊߕߊ߲߬ߞߊ ߡߊ߬. ߡߣߋߟߌߞ ߂߲ ߛߊ߬ ߘߊ߫ ߞߏߟߌ߲ߞߏߟߌ߲ ߁߂ ߛߎ ߘߐ߫ ߞߵߊ߬ ߘߎ߬ߛߊ ߜߍ߫ ߁߃ ߛߐ߰ߡߊ߬ߟߊ ߟߊ߫ ߁߉߁߃ ߟߊ߫. 
[[ߦߌߟߡߊ:ߣߋߜ߭ߎߛ ߣߋߜ߭ߍߛߕ]]
[[ߦߌߟߡߊ:ߋߗߏ߯ߔߌ߫ ߝߊ߰ߡߊ߬ߟߊ]]
[[ߦߌߟߡߊ:ߋߗߏ߯ߔߌ߫ ߡߊ߰ߡߊ]]
[[ߦߌߟߡߊ:ߛ߭ߏߥߊ߫ ߣߋߜ߭ߎߛ]]
[[ߦߌߟߡߊ:ߛ߭ߏߥߊ߫ ߡߊ߲߬ߛߊ߬ߟߊ]]
[[ߦߌߟߡߊ:ߊߘߎߊ߬ ߞߟߊߓߍ߲]]
[[ߦߌߟߡߊ:ߋߗߏ߯ߔߌ߫ ߣߴߌߕߊߟߌ߫ ߞߟߍ ߝߟߐߡߊ]]
