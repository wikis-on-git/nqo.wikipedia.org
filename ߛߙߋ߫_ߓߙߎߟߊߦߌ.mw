[[ߞߐߕߐ߮:Wassoulou map.png|thumb|ߔߊ߬ߔߘߊ ߣߌ߲߬ ߦߋ߫ [[ߥߊߛߏߟߏ߲߫]] ߕߊ ߟߋ߬ ߘߌ߫߸ ߊ߲ ߞߵߊ߬ ߟߊߓߊ߯ߙߊ߫ ߦߊ߲߬ ߠߋ߬ ߓߊߏ߫ ߊ߬ ߣߌ߫ [[ߛߌ߬ߛߋ]] ߟߎ߬ ߕߊ ߡߎߣߎ߲ߣߍ߲߫.]]
'''ߛߙߋ߫ ߓߙߎߟߊߦߌ''' (''ߛߙߋ߫-ߓߙߎߟߊߦߌ'' ߥߟߊ߫ ''ߛߙߋߓߙߎߟߊߦߌ ߛߌ߬ߛߋ'') ߕߘߍ߬ ߦߋ߫ ߡߊ߲߬ߛߊ ߘߏ߫ ߟߋ߬ ߘߌ߫ [[ߡߊ߲߬ߘߋ߲߫]] ߕߟߋ߬ߓߐ߬ߝߊ߲ ߝߍ߬ ߡߊ߬ߘߌ߬ߣߊ߫ (ߡߊ߬ߘߌ߬ߣߊ߫ ߞߎߘߊ߫)߸ ߡߍ߲ ߞߍ߫ ߘߊ߫ ߡߊ߲߬ߘߋ߲߫ ߡߏߙߌ߫ ߡߊ߲ߛߊ ߘߏ߫ ߘߌ߫. ߕߍߓߊ߯ߦߊ ߕߘߍ߬ ߦߴߊ߬ ߣߌ߫ [[ߓߊߕߍ߫|ߓߊߕߍߞߊ]] ߟߎ߬ ߕߍ߫߸ ߤߊ߲߯ ߞߊ߬ ߥߴߊ߬ ߛߌ߰ ߊ߬ߟߌ߬ߡߊ߰ߡߌ߲߬ ߕߟߋ ߟߊ߫. 

== ߞߊ߲߬ߛߓߍߟߌ ==
(''ߛߙߋߓߙߎߟߊߦߌ ߟߊ߫ ߘߐ߬ߝߐ ߓߍ߯ ߟߐ߲ߣߍ߲߫ ߕߍ߫ ߒ߬ ߓߟߏ߫ ߡߎߣߎ߲߬߸ ߡߍ߲ ߣߍ߲ ߟߐ߲ߣߍ߲߫ ߦߋ߫߸ ߏ߬ ߟߋ ߦߴߊ߬ ߣߌ߫ ߛߊ߭ߡߏ߬ߙߌ߬ ߕߍ ߘߴߏ߬ ߣߊ߫ ߞߎ߲߬ߞߊ߫ ߕߎߡߊ ߟߴߊ߬ ߓߟߏ߫߸ ߞߏ ߡߍ߲ ߠߎ߬ ߕߊ߬ߡߌ߲߬ ߘߊ߫ ߥߊ߯ߕߌ ߏ߬ ߟߊ߫ ߏ߬ ߟߎ߫ ߟߋ߬ ߛߓߍ߫ ߕߐ߫ ߦߋ߫ ߒ߬ ߓߟߏ߫ ߦߊ߲߬''.) 

ߛߙߋ߫ ߓߙߎߟߊߦߌ ߕߘߍ߬ ߦߋ߫ ߡߊ߲߬ߛߊ߬ߦߊ ߟߊ߫ ߕߎ߬ߡߊ ߡߍ߲ ߠߊ߫߸ ߏ߬ ߞߵߊ߬ ߕߘߍ߬ ߊ߬ߟߋ ߟߋ߬ ߕߘߍ߬ ߦߋ߫ ߡߊ߲߬ߛߊ߬ ߘߌ߫ ߡߍ߲ ߕߘߍ߬ ߦߋ߫ [[ߞߘߏߥߊߙߌ߫]] ߕߟߋ߬ߓߋ-ߥߙߏ߬ߘߎ߮ ߣߌ߫ [[ߕߐ߬ߙߐ߲߫|ߕߐ߬ߙߐ߲߬]] ߣߌ߫ ߝߏߟߏ߲ߣߍ߲߬ߜߍ߫ ߟߎ߫ ߣߴߊ߬ߟߎ߫ ߟߊ߬ߡߌߣߌ߲ ߖߡߊ߬ߣߊ߬ ߡߌߛߍ߲ ߠߎ߬ ߡߙߊ߬ ߟߊ߫߸ ߊ߬ߟߎ߫ ߕߘߍ߬ ߦߴߏ߬ ߟߎ߫ ߡߍ߲ ߠߎ߬ ߘߐߛߏߘߏ߲ߜߊ߫ ߟߊ߫ ߞߍ߬ߣߍ ߦߏ߫ ߟߋ߬ߡߎ߬ߣߎ߲߬ߓߊ߬ ߝߏߙߏ߲߫߸ ߞߵߊ߬ߟߎ߬ ߟߊ߫ ߓߌߦߊ߲ ߠߎ߬ ߣߴߊ߬ߟߎ߫ ߘߋ߲ ߠߎ߬ ߣߴߊ߬ߟߎ߫ ߟߊ߫ ߡߐ߱ ߟߎ߬ ߡߌ߬ߘߵߊ߬ߟߎ߫ ߟߊ߫ ߞߍ߬ߣߍ ߞߎߘߊߌ߫<ref>ߘߐ߬ߝߐ ߢߌ߲߬ ߠߎ߬ ߦߋ߫ ߢߊߝߐ߫ ߟߊ߫ [[ߛߊ߬ߡߘߎ߬ߜߍ߫ ߕߎ߬ߙߋ߫]] ߟߊ߫ ߘߐ߬ߝߐ ߝߍ߬ ߞߍ߬ߣߍ߲</ref>. 

ߕߏ߫ ߞߍ߫ ߘߴߏ߬ ߟߋ ߘߐ߫ ߝߎߚߎ߫ ߝߴߊ߬ߟߎ߫ ߥߊ߫ ߘߊ߫ ߛߊߣߊ߲ߞߐ߬ߘߐ߫ [[ߣߌ߬ߛߌ]] ߣߌ߫ ߣߛߌ߬ߜߍ߲߬ߘߋ߲ ߠߎ߫ ߓߍ߯ ߕߍ߬ ߞߐߘߍ߫߸ ߒ߬ߓߊ߬ '''ߗߐ߬ߡߐ߫ ߟߊ߲߬ߝߌߦߊ߫''' ߕߊ ߟߎ߬ ߣߴߊ߬ ߡߛߏ߬ '''ߛߐ߯ߣߊ߬ ߞߡߊ߬ߙߊ߫''' ߟߎ߫ ߕߘߍ߬ ߘߴߏ߬ ߟߋ ߘߐ߫. ߏ߬ ߞߵߊ߬ ߕߘߍ߬ ߛߐ߯ߣߊ߬ ߘߋ߲ߞߍ߫ ߞߊߡߋߙߋ߲ ߥߊߣߍ߲߫ ߊ߬ ߡߊߕߊ߯ߡߊ߫ ߦߌߟߊ ߕߎ ߞߘߐ߫߸ ߞߊ߬ߦߌ߯ ߏ߬ ߟߋ ߞߌ߬ߓߊ߬ߙߏ ߛߋ߫ ߘߴߏ߬ ߡߊ߬ ߛߊ߫߸ ߏ߬ ߞߣߐߜߊߡߊ߲ߕߐ ߣߊ߬ ߘߊ߫ ߛߏ߫ ߞߊ߬ ߥߴߊ߬ ߕߘߍ߬ ߊ߬ ߣߊ߫ ߥߊߣߍ߲߫ ߠߋ߬ ߝߛߊߦߌ߫; ߏ߬ ߞߵߊ߬ ߝߴߊ߬ ߝߊ߬ ߢߍ߫ ߞߴߊ߬ ߦߴߊ߬ ߟߊ߫ ߣߌ߬ߛߌ ߘߏ߫ ߘߴߊ߬ ߡߴߊ߬ߟߋ ߦߋ߫ ߥߴߊ߬ ߓߊ߫ ߣߐ߬ߣߍ߫߸ ߏ߬ ߞߵߊ߬ ߝߐ߫ ߞߏ߫ ߞߊ߯ߙߌ߫߹ ߊ߬ ߞߊߣߊ߬ ߞߍ߫ ߒ ߞߊ߲߬ ߓߐ߬ߣߐ ߛߊ߬ߓߊ ߘߌ߫߸ «ߒ ߡߛߏ߬ ߕߍ߫ ߒ ߓߟߏ߫߸ ߒ ߠߊ߫ ߓߌߦߊ߲߫ ߕߍ߫ ߒ ߓߟߏ߫߸ ߌߟߋ ߝߣߊ߫ ߕߍ߫ ߒ ߓߟߏ߫». ߒ߬ߓߊ߬ ߏ߬ ߟߋ ߞߊ߬ ߊ߬ߟߌ߬ߡߊߡߌ߲߫ ߟߐ߬ ߊ߬ ߘߏ߲߰ ߠߴߊ߬ ߝߊ߬ ߡߊ߬ ߞߊ߬ ߥߴߊ߬ ߣߊ߫ ߛߊ߯ߘߊ߫߸ ߊ߬ ߥߊ߫ ߘߴߊ߬ ߡߊߞߊ߬ߛߌ߫ ߡߊ߲߬ߛߊ ߢߍ߫ ߊ߬ ߣߊ߫ ߘߌ߫ ߞߏ ߘߴߊ߬ ߡߊ߬߸ ߏ߬ ߝߣߊ߫ ߡߴߊ߬ ߛߐ߲߬ ߏ߬ ߡߊ߬ ߡߍ߲ ߞߍ߫߸ ߊ߬ ߞߵߊ߬ ߥߊ߬ߞߊߟߌ߫ ߊ߬ ߣߊ߫ ߞߎ߲߬ߞߊ ߢߌߣߌ߲ ߡߊ߬ ߞߍ߬ߟߍ ߘߐ߫ [[ߛߏ߬ߝߊ]] ߟߎ߬ ߝߍ߬<ref>ߛߊ߬ߡߘߎ߬ߜߍ߫ ߟߊ߫ ߘߐ߬ߝߐ ߝߊ߲߭ ߦߋ߫ ߘߊ߬ߡߌ߬ߣߊ߬ ߟߊ߫ ߞߎߡߊ ߢߌ߲߬ ߠߎ߫ ߟߋ߬ ߡߊ߬ ߞߍ߬ߣߍ</ref>. 

== ߡߊ߲߬ߛߊ߬ߦߊ ߢߊߢߌߣߌ߲ ==
ߛߙߋ߫ ߓߙߎߟߊߦߌ ߣߵߊ߬ ߦߋ߫ ߟߴߊ߬ߟߋ ߓߘߊ߫ ߞߘߐ߬߸ ߊ߬ ߞߊ߬ ߡߏߙߌ ߘߏ߫ ߢߌߣߌ߲߫ ߊ߬ߟߎ߬ ߟߊ߫ ߡߊ߲߬ߛߊ߬ߦߊ ߟߌ߬ߤߟߊ ߢߊߢߌߣߌ߲߫ ߞߊ߲ ߡߊ߬. ߏ߬ ߣߵߊ߬ ߟߊ߫ ߕߌߙߌ߲ߠߌ߲ ߠߎ߬ ߓߌ߬ߟߊ߬ ߟߊ ߛߋ߲߬ߠߊ߫߸ ߏ߬ ߞߵߊ߬ ߝߐ߫ ߡߊ߲߬ߛߊ ߢߍ߫ ߞߏ߫ ߊߟߎ߫ ߟߊ߫ ߡߊ߲߬ߛߊ߬ߓߏ߲ ߓߘߊ߫ ߦߟߍ߬ߡߊ߲߬ ߓߏ߲߫ ߜߘߍ߫ ߞߣߐ߫߸ ߏ߬ ߕߌ߱ ߝߊ߲߭ ߦߴߊ߬ߟߎ߫ ߟߊ߫ ߞߟߍ߬ߘߋ߲ ߠߎ߬ ߘߐ߫ ߦߊ߲߬ ߕߊ߲߫; ߡߊ߲߬ߛߊ ߞߵߊ߬ ߢߌ߬ߣߌ߲߬ߞߊ߫ ߞߏ߫ ߣߴߌ ߞߵߊ߬ ߕߌ߱ ߦߋ߫߸ ߌ ߘߴߊ߬ ߟߐ߲߫؟߸ ߊ߬ ߞߵߊ߬ ߦߌ߬ߘߊ߬ ߞߏ߫ ߞߏߛߓߍ߫. 

ߛߙߋ߫-ߓߙߎߟߊߦߌ ߞߵߊ߬ ߟߊ߫ ߛߏ߬ߝߊ ߟߎ߬ ߟߐ߬ ߞߋ߬ߟߋ߲߬ߞߋ߬ߟߋ߲߬ ߕߊ߬ߡߌ߲߬ ߠߴߊ߬ ߢߊߞߘߐ߫ ߡߏߙߌߞߍ ߞߍ߲߰ߠߊ߫߸ ߏ߬ ߟߎ߬ ߓߍ߯ ߓߊ߲߫ ߘߊ߫ ߕߊ߬ߡߌ߲߬ ߠߊ߫ ߞߏ߬ߣߌ߲߬ ߡߏߙߌߞߍ ߞߵߊ߬ ߝߐ߫ ߞߴߊ߬ ߡߴߊ߬ ߦߋ߫ ߏ߬ ߟߎ߬ ߘߐ߫߸ ߡߊ߲߬ߛߊ ߣߊ߬ ߘߊ߫ ߢߌ߬ߣߌ߲߬ߞߊ߬ߟߌ ߞߍ߫ ߊ߬ ߝߐ߫ ߘߴߊ߬ ߢߍ߫ ߞߏ߫ ߛߏ߬ߝߊ ߘߏ߫ ߟߎ߫ ߦߋ߫ ߝߊ߰ߣߌ߲߬ ߞߏ߬ ߦߌߟߊ ߞߐ߭ ߘߐ߫. ߏ߬ ߟߎ߫ ߣߊ߬ߣߍ߲ ߌߞߘߐ߫߸ ߡߏߙߌߞߍ ߞߐߙߍߦߊ߫ ߘߊ߫ [[ߛߊ߬ߡߘߎ߬ߜߍ߫ ߕߎ߬ߙߋ߫|ߛߊ߬ߡߘߎ߬ߜߍ߫]] ߟߊ߫ ߞߴߊ߬ߟߋ ߟߋ߬ ߦߋ߫ ߣߌ߲߬. ߡߊ߲߬ߛߊ ߞߊ߬ ߛߊ߬ߡߘߎ߬ߜߍ߫ ߞߟߌ߫ ߞߐ߯ߟߊ߫ ߞߵߊ߬ ߞߐ ߞߊ߬ߙߌ߬ߝߴߊ߬ ߟߊ߫߸ ߏ߬ ߟߋ ߞߐ ߞߍ߫ ߘߴߊ߬ߟߌ߬ߡߊ߰ߡߌ߲߬ ߣߴߊ߬ ߣߊ߫ ߥߌ߬ߟߌ ߘߌ߫ ߦߋ߲߬ ߞߊ߬ ߛߏ߫ ߡߊߢߌߣߌ߲߫. 

ߊ߬ߟߎ߫ ߥߌ߬ߟߌ ߞߐ ߘߐ߫ ߦߋ߲߬߸ ߛߙߋ߫ ߓߙߎߟߊߦߌ ߞߵߊ߬ ߘߐ߯ߞߍ߫ ߞߟߌ߫ ߞߊ߬ ߡߏߙߌߞߍ ߟߊ߫ ߘߊ߲߬ߕߍ߰ߟߌ ߞߴߊ߬ ߢߍ߫߸ ߏ߬ ߞߵߊ߬ ߝߐ߫ ߞߏ߫ ߌ ߘߏ߲߬ ߡߴߏ߬ ߝߐ߫ ߒ߬ ߢߍ߫ ߊ߲ ߢߴߊ߬ ߝߊ߰ ߌߞߘߐ߫؟߸ ߏ߬ ߞߵߊ߬ ߝߐ߫ ߞߏ߫ [[ߊߟߊ߫]] ߟߊ߫ ߞߏ߫ ߟߊߘߊ߲ߣߍ߲ ߕߍ߫ ߛߐ߲߬ ߠߊ߫ ߘߐߛߊ߬ ߟߊ߫߸ ߌ ߘߏ߲߬ ߞߊ߫ ߓߌ߬ߟߵߊ߬ ߟߊ߫ ߒ ߞߐ߫ ߘߋ߬. [[ߛߙߋ߫ ߓߙߋߡߊ߫|ߛߙߋ߫ ߓߙߋߡߊ]] ߞߊ߬ ߛߏ߬ߝߊ ߟߎ߬ ߟߐ߬ ߛߊ߭ߡߏ߬ߙߌ߬ ߛߊ߯ߘߊ߫ ߟߊ߫ ߞߊ߬ ߞߢߊ߬ ߞߟߍߞߕߍ߫. 

ߏ߬ ߟߋ ߞߐ ߞߍ߫ ߘߊ߫ ߛߙߋ߫ ߓߙߎߟߊߦߌ ߟߊ߫ ߛߊ߬ߦߊ ߘߌ߫߸ ߊ߬ ߘߐ߯ߞߍ߫ ߛߌ߰ ߘߴߊ߬ ߣߐ߭ ߘߐ߫ ߡߊ߲߬ߛߊ߬ߦߊ ߟߊ߫߸ ߏ߬ ߟߋ ߣߌ߫ ߊ߬ߟߌ߬ߡߊߡߌ߲߫ ߝߐ߫ ߘߊ߫ ߢߐ߲߯ ߞߐ߫ ߞߊ߬ ߞߟߍ߬. 

== ߦߟߌߡߊߛߙߋ߫ ߟߎ߬ ==
[[ߦߌߟߡߊ:ߡߊ߬ߘߌ߬ߣߊ߫ ߛߌ߬ߛߋ߬ ߡߊ߲ߛߊ ߟߎ߫]]
[[ߦߌߟߡߊ:ߛߊ߬ߡߘߎ߬ߜߍ߫ ߕߎ߬ߙߋ߫]]
[[ߦߌߟߡߊ:ߡߊ߲߬ߘߋ߲߫ ߞߍ߬ߟߍ]]
