ߓߙߋߖ߭ߌߟ (ߔߐߙߑߕߏߜ߭ߍ߯ߛߌ ߘߐ߫: ߓߙߋߛߌߟ߸ ߓߟߏߡߊߞߊ߬ߣߍ߲ ߘߐ߫ ߓߙߋߖ߭ߌߟ ߞߙߎߝߊ߫ ߞߊ߲ߓߍ߲)߸ (ߔߐߙߑߕߏߜ߭ߍ߯ߛߌ ߘߐ߫: ߙߋߔߐߓߟߌߞߊ߬ ߝߋߘߙߊߕߌߝ߭ߊ߬ ߘߏ ߓߙߋߛߌߟ) ߦߋ߫ ߖߡߊ߬ߣߊ ߘߍ߰ߜߍ ߟߋ߬ ߘߌ߫ ߊߡߋߙߌߞߌ߬ ߥߙߏ߬ߘߎ߮ ߣߌ߫ [[ߊߡߋߙߌߞߌ߬ ߟߊ߬ߕߍ߲]] ߠߎ߬ ߘߐ߫ ߞߋߟߋ߲߫ ߘߌ߫. ߊ߬ ߦߋ߫ ߞߎߘߍ߫ ߝߘߎ߬ߓߍ߲ ߞߋ߲߬ߥߟߎ߬ ߈.߅ ߟߋ߬ ߘߌ߫ ߥߟߊ߫ (ߡߟߌ ߝߘߎ߬ߓߍ߲߫ ߞߋ߲߬ߥߟߎ߫ ߃.߂) ߊ߬ ߣߴߊ߬ ߛߌ߰ߓߊ߮ ߝߣߊ߫ ߦߋ߫ ߡߐ߱ ߞߋ߲߬ߥߟߎ߫ ߂߁߁ ߣߌ߫ ߞߐ߫ ߟߋ߬ ߘߌ߫߸ ߓߙߋߖ߭ߌߟ ߟߋ߬ ߦߋ߫ ߘߎߢߊ߫ ߖߡߊ߬ߣߊ߫ ߞߎ߲ߓߊ ߟߏ߯ߟߎߣߊ߲ ߘߌ߫ ߞߣߍ ߘߐ߫߸ ߊ߬ ߣߌ߫ ߛߌ߰ߓߊ߮ ߛߌߦߊߦߊ ߥߐ߯ߙߐߣߊ߲ ߘߌ߫. ߊ߬ ߞߎߓߋߘߊ ߦߋ߫ [[ߓߙߊߛߟߌߦߊ߫]] ߟߋ߬ ߘߌ߫߸ ߞߏ߬ߣߴߊ߬ ߛߏ ߓߍ߯ ߘߐ߫ ߖߡߊ߬ߓߊ߬ߕߌ߮ ߦߋ߫ ߛߊߏ߫ ߔߟߏ߫ ߟߋ߬ ߘߌ߫. ߊ߬ ߦߋ߫ ߞߊ߬ߝߏ߫ ߂߆ ߞߙߎߝߊߣߍ߲ ߠߋ߬ ߘߌ߫ ߊ߬ ߣߌ߫ ߞߊ߬ߝߏ߬ߓߏ߬ߟߏ߲߬ ߞߙߎߝߊߣߍ߲ ߠߎ߬. ߊ߬ߟߋ ߟߋ߬ ߦߋ߫ ߖߡߊ߬ߣߊ߬ ߘߴ[[ߊߡߋߙߌߞߌ߬ ߜߙߋ]] ߞߊ߲߬ ߡߍ߲ ߦߋ߫ ߔߐߙߑߕߏߜ߭ߍ߯ߛߌ ߝߐ߫ ߟߊ߫ ߊ߬ ߣߌ߫ ߞߊ߲ ߏ߬ ߝߐ߫ ߖߡߊߣߊ ߓߍ߯ ߘߐ߫ ߓߟߋ߬ߓߟߋ ߝߣߊ߫. ߊ߬ ߣߴߊ߬ ߦߋ߫ ߞߊ߲ߥߙߍ߫ ߝߐ߫ ߣߌ߫ ߛߌߦߊ߫ ߓߐߣߍ߲ߢߐ߲߯ߡߊ ߖߡߊ߬ߣߊ ߟߎ߬ ߘߐ߫ ߢߍߕߊ ߘߏ߫ ߟߋ߬ ߘߌ߫ ߊ߬ ߣߌ߫ ߡߊ߲߬ߕߏ߲߫ ߦߙߌߞߡߊ ߟߎ߬߸ ߞߵߏ߬ ߡߊߛߐ߬ߘߐ߲߬ ߝߎ߲ߘߎߟߌ ߝߍ߬ ߝߊ߯ߘߐߞߍ ߞߘߐ߫ ߞߊ߬ ߓߐ߫ ߞߌߢߍ߲߫ ߝߊ߲߭ ߓߍ߯ ߘߏ߫ ߘߐ߫߸ ߒ߬ߞߵߊ߬ߟߎ߬ ߝߊ߲߬ߓߊ ߦߋ߫ ߙߏߡߊ߲ ߝߓߊ߬ߟߊ߬ߞߊ ߖߡߊ߬ߣߊ ߟߋ߬ ߘߌ߫. ߓߙߋߖ߭ߌߟ ߓߐߣߍ߲߫ ߦߋ߫ [[ߟߌ߲ߓߊ߲߫ ߡߊ߲ߞߊ߲]] ߠߋ߬ ߟߊ߫ ߕߟߋ߬ߓߐ ߘߐ߫߸ ߞߎߘߍ߫ ߇,߄߉߁ ߝߏ߬ߣߊ߲ ߠߋ߬ ߦߋ߫ ߓߙߋߖ߭ߌߟ ߓߟߏ߫ ߞߐ߰ߖߌ߬ߘߊ ߟߊ߫ (ߡߟߌ߫ ߄,߆߅߅), ߓߐߕߏ߲ ߦߴߊ߬ ߣߌ߫ ߊߡߋߙߌߞߌ߬ ߥߙߏ߬ߘߎ߮ ߖߡߊ߬ߣߊ ߟߎ߬ ߓߍ߯ ߕߍ߫ ߝߏ߫ [[ߋߞߎߊߕߍߙ]] ߣߌ߫ [[ߛ߭ߟߌ߫]] ߟߎ߫߸ ߊ߬ ߣߴߊ߬ߟߋ ߟߋ ߟߋ߬ ߦߴߊߡߋߙߌߞߌ߬ ߜߙߋ ߘߎ߰ߞߟߏ ٪߄߇.߃ ߘߌ߫. [[ߊߡߊߖ߭ߏߣߌ߫ ߖߌߛߏ߮]] ߣߴߊ߬ ߕߎߞߊߓߊ߲߫ ߘߍ߰ߜߍ ߦߴߊ߬ߟߋ ߟߋ߬ ߘߐ߫߸ ߞߏ߲ߞߏߛߓߏ߬ ߓߐߣߍ߲ߢߐ߲߰ߡߊ ߟߎ߬ ߓߘߊ ߦߋ߫ ߦߋ߲߬ ߡߍ߲ ߘߌ߫߸ ߊ߬ ߣߌ߫ ߓߐ߰ߝߍ߬ߞߊ߲ߞߋ ߛߎ߯ߦߊ ߟߎ߫߸ ߊ߬ ߣߌ߫ ߛߎ߲ߞߎ߲ ߓߐߛߎ߲ ߡߍ߲ ߥߊ߲߬ߥߊ߲ ߦߋ߫ ߡߊ߬ߞߍ߬ߦߌ߬ߟߊ߬ ߥߙߍߓߊߓߊ ߟߎ߬ ߟߊߞߊ߲ߘߊ߫ ߟߊ߫. ߓߐ߰ߝߍ ߘߊߞߎ߲߫ ߞߎ߲߬ߞߋߟߋ߲ ߡߍ߲ ߣߊ߬ ߓߙߋߖ߭ߌߟ ߞߍ߫ ߟߊ߫ ߘߎߢߊ߫ ߖߡߊ߬ߣߊ߫ ߓߐ߰ߝߍ߬ ߞߏߟߏ߲ߛߏߣߍ߲ ߓߟߋ߬ߓߟߋ ߟߎ߬ ߘߐ߫ ߁߇߲ ߘߌ߫߸ ߊ߬ ߣߴߊ߬ ߦߋ߫ ߘߎߢߊ߫ ߦߙߐ߫ ߢߊ߬ߕߣߐ߬ߡߊ߫ ߟߊߞߙߐ߬ߛߌ߬ߣߍ߲ ߣߌ߫ ߡߊߞߕߌߣߍ߲ ߘߌ߫ ߕߎ ߟߊ߲ߝߊ߲ ߣߌ߫ ߓߐ߰ߝߍ ߟߊ߬ߞߊ߲߬ߘߊ߬ߟߌ ߡߊ߬ߘߎ߮ ߘߐ߫. ߛߌߦߊ߫ ߥߙߍߓߊ ߟߎ߫ ߟߋ߬ ߛߌ߰ߣߍ߲߫ ߕߘߍ߬ ߦߋ߫ ߓߙߋߖ߭ߌߟ ߘߌ߲߬ߞߌߙߊ ߘߐ߫ ߦߊ߬ߣߌ߲߫ ߓߍ߬ߙߍ߲߬ߓߍ߬ߙߍ߲߬ߠߌ߲߬ߠߊ [[ߔߋߘߙߏ ߊߟߑߝ߭ߊߙߍߛ ߞߊߓߙߊߟ]] ߖߌ߰ ߕߍ߫ ߞߎߟߎ߲ ߘߐ߫ ߦߋ߲߬ ߁߅߀߀ ߟߊ߫ [[ߔߐߙߑߕߏߜ߭ߍ߯ߛߌ ߡߊ߲߬ߛߊ߬ߟߊ]] ߦߋ߫. ߓߙߋߖ߭ߌߟ ߕߘߍ߬ ߦߋ߫ ߔߐߙߑߕߏߜ߭ߍ߯ߛߌ ߥߙߎߣߍ ߟߋ߬ ߘߌ߫ ߝߴߊ߬ ߞߎߓߋߘߊ ߟߊߦߌ߬ߙߌ߲߬ߘߌ ߡߍ߲ ߞߍ߫ ߘߊ߫ ߁߈߀߈ ߠߊ߫ ߞߊ߬ ߓߐ߫ ߟߌߛߑߓߐߣ ߞߊ߬ ߥߊ߫ [[ߙߌ߬ߦߏ ߘߋ߬ ߗ߭ߣߊߙߌߦߏ߫]]. ߥߙߎߣߍ ߡߊߦߟߍ߬ ߘߊ߫ ߞߊ߬ ߞߍ߫ ߡߊ߲߬ߛߊ߬ߟߊ ߘߌ߫ ߡߍ߲ ߖߙߎߡߎ߲ ߕߘߍ߬ ߦߋ߫ ߔߐߙߑߕߏߜ߭ߍ߯ߛߌ ߣߌ߫ ߓߙߋߖ߭ߌߟ ߣߌ߫ ߊߟߑߝ߭ߊߙߍߛ ߟߎ߫ ߡߊ߲߬ߛߊ߬ߟߊ߫ ߘߍ߬ߣߍ߲ ߘߌ߫. ߘߍ߲ߖߘߍߟߦߊ ߞߎ߲߭ߝߊ߰ ߘߊ߫ ߁߈߂߂ ߟߊ߫ ߞߊ߬ [[ߓߙߋߖ߭ߌߟ ߡߊ߲߬ߛߊ߬ߟߊ]] ߛߌ߲ߘߌ ߟߋ߬ ߘߐ߫߸ ߒ߬ߞߊ߬ ߞߊ߬ߝߏ ߡߍ߲ ߦߋ߫ ߝߊ߰ߡߊ߬ߟߊ ߛߌ߰ߞߊ߲ ߞߘߐ߫ ߊ߬ ߣߌ߫ ߞߎߡߊߓߏ߲ ߞߊ߲ߞߋ ߞߘߐ߫. ߊ߬ ߛߌ߰ߞߊ߲ ߘߊߘߐߓߍ߲߭ ߡߍ߲ ߞߍ߫ ߘߊ߫ ߁߈߂߄ ߠߊ߫߸ ߏ߬ ߞߍ߫ ߘߊ߫ ߓߌߞߊߡߋߙߊߟ ߞߎ߬ߙߎ߲߬ߘߎ߬ߦߊ߬ߟߌ ߕߐ߮ ߟߋ߬ ߞߘߐ߫߸ ߒ߬ߞߵߊ߬ ߦߋ߫ ߞߟߌ߫ ߟߊ߫ ߟߋ߬ ߓߌ߬ ߞߏ߫ ߝߊ߬ߛߏ߬ߟߊ߬ߞߊ ߞߎ߲߬ߜߙߊ. ߖߡߊ߬ߣߊ ߣߊ߬ ߘߊ߫ ߞߍ߫ ߞߊ߲ߓߍ߲߫ ߞߊ߲ߕߌ߯ߡߊ ߘߌ߫ ߁߈߈߉ ߟߊ߫ ߞߊ߬ߝߏ߫ ߖߊߛߏ߲ ߘߏ߫ ߟߋ߬ ߞߐ߫. ߣߊ߲߬ߕߌ߮ ߞߎ߲߬ߠߊ߬ߛߌ߰ߟߊ߬ߞߊ ߘߏ߫ ߟߎ߫ ߣߊ߬ ߘߊ߫ ߝߊ߲߬ߞߊ ߟߊ߫ ߁߉߆߄ ߠߊ߫߸ ߊ߬ߟߎ߫ ߞߊ߬ ߖߡߊ߬ߣߊ ߡߊ߬ߙߊ߫ ߞߊ߬ ߥߴߊ߬ ߛߌ߰ ߁߉߈߅ ߟߊ߫, ߒ߬ߓߊ߬ ߏ߬ ߟߋ ߞߐ߫ ߛߊ߫ ߣߊ߲߬ߕߊ߲߬ ߞߎ߲ߠߊߛߌ߮ ߞߊ߬ ߡߙߊ߬ߟߌ ߘߊߡߌ߬ߣߊ߫. ߓߙߋߖ߭ߌߟ ߕߋ߲߭ߕߋ߲߭ ߛߌ߰ߞߊ߲ ߛߏ߯ߙߏ߫ ߘߊ߫ ߁߉߈߈ ߠߋ߬ ߟߊ߫߸ ߏ߬ ߞߵߊ߬ ߞߍ߫ ߓߍ߯ߦߊ ߞߙߎߝߊ߫ ߞߊ߲ߓߍ߲ ߘߌ߫. ߞߊ߬ ߓߍ߲߬ ߊ߬ ߛߓߊ߬ߕߌ ߡߊ߬ ߟߐ߲ߠߌߦߊ ߣߌ߫ ߘߐ߬ߝߐ ߘߐ߫߸ ߊ߬ ߦߋ߫ ߖߡߊ߬ߣߊ߬ ߁߃߲ ߠߋ߬ ߘߌ߫ [[ߡ.ߟ.ߛ.ߟ.ߟ.ߟ]] ߟߊ߫ ߘߎߢߊ߫ ߝߘߏ߬ߓߊ߬ߗߍ߮ ߘߐ߫. ߓߙߋߖ߭ߌߟ ߛߙߊߛߌ߰ߣߍ߲߬ ߦߋ߫ [[ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲]] ߡߊߦߟߍ߬ߣߍ߲ ߕߍߡߊߞߊ߲ߞߋ ߟߋ߬ ߘߐ߫ [[ߘߎߢߊ߫ ߜߍߓߏ߲]] ߓߟߏ߫߸ ߊ߬ ߣߌ߫ ߖߡߊ߬ߣߊ߫ ߝߊ߲ߓߏ߲ߦߊߣߍ߲߫ ߞߎߘߊ߸ ߊ߬ ߣߴߊߡߋߙߞߌ߫ ߟߊߕߍ߲ ߛߐ߬ߘߐ߲߬ߘߊ ߓߍ߯ ߘߐ߫ ߓߟߋ߬ߓߟߋ. ߊ߬ ߦߋ߫ ߖߊ߬ߕߋ߬ ߟߊ߫ ߖߡߊ߬ߣߊ߫ ߖߘߍ߬ߡߊ߬ߛߐ߬ߘߐ߲߬ߣߍ߲߫ ߖߊ߬ߝߊ߬ߣߍ߲ ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲ ߘߐ ߟߋ߬ ߘߌ߫. ߊ߬ߟߋ ߟߋ߬ ߦߋ߫ ߞߐ߬ߣߐ߲߬ߘߐ߬ߣߊ߲ ߘߌ߫ ߞߣߐߟߊ ߥߟߏߒߘߐ ߢߊ߲ߞߌߛߊ߲ (PIB/GDP) ߘߐ߫߸ ߊ߬ ߣߌ߫ ߛߋ߯ߦߌ߲ߣߊ߲ ߘߌ߫ (PPP) ߘߐ߫. ߊ߬ ߦߋ߫ ߘߎߢߊ߫ ߛߎ߬ߡߊ߲߬ߞߌ߬ߛߍ߬ ߟߊ߬ߥߟߏ߬ ߖߡߊߣߊ ߟߎ߬ ߘߐ߫ ߢߍߕߊ ߘߏ߫ ߟߋ߬ ߘߌ߫߸ ߊ߬ ߣߌ߫ ߘߎߢߊ߫ ߞߊߝߋ ߝߊ߲߬ߓߊ ߟߊߥߟߏ ߖߡߊߣߊ ߘߌ߫ ߛߊ߲߭ ߁߅߀߀ ߕߊ߬ߡߌ߲߬ߣߍ߲ ߞߘߐ߫. ߓߙߋߖ߭ߌߟ ߦߋ߫ ߖߡߊ߬ߣߊ߫ ߝߊ߲߬ߞߊ߬ߡߊ ߟߋ߬ ߘߌ߫ ߣߴߊ߬ ߕߊ߬ ߘߊ߫ ߊ߬ ߟߊ߫ ߕߌ߲߬ߞߎߘߎ߲ ߡߊ߬߸ ߊ߬ ߣߌ߫ ߝߊ߲߬ߞߊ߬ ߕߟߊߒߕߍ ߘߎߢߊ߫ ߞߊߓߋ ߟߊ߫. ߊ߬ ߡߊ߲߬ߕߏ߲߬ߕߍ߬ߦߊ ߡߊ߬ߟߐ߲߬ߠߌ߲ ߣߌ߫ ߣߌ߬ߣߌ߬ߟߌ ߟߊ߫ ߞߎ߲߬ ߠߊ߫߸ ߊ߬ ߛߙߊߛߌ߰ߣߍ߲߬ ߦߋ߫ ߝߊ߲߬ߞߊ߫ ߖߘߍ߬ߡߊ߬ߛߐ߲߬ߣߍ߲ ߠߋ߬ ߘߌ߫߸ ߊ߬ ߣߴߊ߬ ߦߋ߫ ߖߊ߬ߕߋ߬ ߟߊ߫ ߝߊ߲߬ߞߊ߫ ߞߎ߲߬ߞߋߟߋ߲ ߠߋ߬ ߘߌ߫ ߖߊ߬ߕߋ߬ߡߌ߬ߘߊ߬ ߛߌߦߊߡߊ߲߫ ߠߎ߫ ߘߐ߫. ߓߙߋߖ߭ߌߟ ߜߘߌ ߛߌ߰ ߘߊ߫ ߞߵߊ߬ ߕߘߍ߬ ߊ߬ ߦߋ߫ [[ߡߊ߲߬ߕߏ߲߫ ߘߍ߬ߣߍ߲]] ߛߌ߲߬ߝߏ߲ ߘߌ߫߸ [[ߞ߂߀]] (G20) ߘߐ߫߸ (BRICS), (MERCOSUL)߸ ߊߡߋߙߌߞߌ߬ ߞߊ߬ߝߏ ߟߎ߬ ߛߌ߲߬ߝߏ߲߬ߧߊ߬ߟߌ ߘߐ߫߸ ߊ߬ ߣߌ߫ ߔߐߙߑߕߐ߬ߜ߭ߍ߰ߛߌ߬ ߞߊ߲ ߝߐ߫ ߖߡߊߣߊ ߟߎ߫ ߟߊ߫ ߛߌ߲߬ߝߏ߲߬ߧߊ߬ߟߌ ߘߐ߫.
