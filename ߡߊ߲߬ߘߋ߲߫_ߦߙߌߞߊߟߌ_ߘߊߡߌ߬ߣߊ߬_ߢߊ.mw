'''ߡߊ߲߬ߘߋ߲߫ ߘߊ߲ߠߌ߲ ߘߊߡߌ߬ߣߊ߫''' ߘߊ߫ ߡߐ߱ (ߘߋ߲) ߟߎ߬ ߦߙߌߞߊ ߟߋ߬ ߡߊ߬߸ ߞߊ߬ ߓߟߏ߫ ߞߏ߬ߦߌ߬ߣߍ߲ ߣߌ߫ ߛߋ߲߬ߞߏ߬ߦߌ߬ߣߍ߲ ߠߎ߬ ߘߊ߲ߠߌ߲ ߠߎ߬ ߕߎ߲߰ ߏ߬ ߟߊ߫߸ ߞߊ߬ ߣߊ߬ ߛߋ߫ ߝߌ߬ߟߊ߬ߓߊ ߟߎ߬ ߡߊߘߊ߲ ߡߊ߬. ߞߊ߬ ߣߊ߬ ߛߋ߫ ߕߍ߯ߝߘߍ߫ ߝߌ߬ߟߊ ߟߎ߬ ߦߙߌߞߊ ߡߊ߬߸ ߞߵߏ߬ ߟߊߓߊ߲߫ ߓߊ߭ ߣߌ߫ ߥߎ߬ߟߎ ߣߌ߫ ߥߏ߬ߙߏ ߟߎ߬ ߦߙߌߞߊ ߡߊ߬ ߤߊ߲߯ ߞߊ߬ ߣߊ߬ ߛߋ߫ ߥߊ߮ ߘߐ߫. ߕߎ߬ߓߊ߬ߓߎ ߣߊ߬ ߕߎߡߊ ߟߊ߫߸ ߏ߬ ߞߵߊ߬ ߕߘߍ߬ ߡߊ߲߬ߘߋ߲߬ߞߊ ߟߎ߬ ߡߊ߫ ߞߋ߲߬ߥߟߎ ߟߐ߲߫ ߡߎߣߎ߲߬߸ ߒ߬ ߞߵߏ߬ ߟߐ߲߫ ߏ߬ ߟߎ߫ ߟߋ߬ ߛߘߊ߫ ߘߐ߫, ߞߊ߬ ߣߊ߬ ߒ߬ ߕߊ߫ ߞߋ߲߬ߥߟߎ ߕߐ߯ߟߊ߫ [[ߒߞߏ ߛߓߍߛߎ߲]] ߛߌ߲ߘߌ ߞߐ ߘߐ߫<ref>ߞߎߡߊ ߣߌ߲߬ ߦߋ߫ ߡߊ߲߬ߘߋ߲߫ ߦߙߌߞߊߟߌ ߘߊߡߌ߬ߣߊ߬ ߢߊ [[ߞߊ߬ߝߊ]] ߟߋ߬ ߘߐ߫߸ ߞߐߜߍ߫ ()߸ ߏ߬ ߡߍ߲ ߛߓߍ߫ ߘߊ߫ [[ߛߟߏ߬ߡߊ߯ߣߊ߫ ߞߊ߲ߕߍ߫]] ߓߟߏ߫</ref>. 

== ߘߊ߲ߠߌ߲ ߞߎ߲߬ߝߟߐ ==
ߝߟߐ߫ ߕߘߍ߬߸ ߊ߲ ߓߋ߲ߓߊ ߟߎ߬ ߕߘߍ߬ ߦߋ߫ ߛߍ߬ߣߍ ߣߌ߫ ߘߏ߲߬ߛߏ߬ߦߊ ߣߌ߫ ߡߐ߲ߠߌ߲ ߠߎ߬ ߟߋ߬ ߟߊ߫߸ ߏ߬ ߟߋ ߞߵߊ߬ ߞߍ߫ ߊ߬ߟߎ߫ ߡߊ߬ߞߏ߬ ߡߊ߫ ߛߋ߫ ߘߊ߲ߠߌ߲߫ ߞߎ߲߬ߕߊ߰ߖߊ߲ ߠߎ߬ ߡߊ߬. ߒ߬ ߓߋ߲ߓߊ ߟߎ߬ ߛߐ߰ ߘߊ߫ ߘߋ߲ ߠߎ߬ ߕߐ߮ ߟߋ߬ ߞߍ ߡߊ߬ ߦߙߌߞߊ ߟߎ߬ ߘߌ߫: ߞߊ߬ ߘߋ߲߫ ߝߟߐ ߕߐ߯ߟߊ߫ ߞߏ߫ ߞߋߟߋ߲߫, ߞߵߊ߬ ߓߐ߫ ߊ߬ ߘߊߕߐߡߊ߬ ߕߊ߲߬߸ ߝߌ߰ߟߊ߫߸ ߛߊ߰ߓߊ߫߸ ߣߊ߯ߣߌ߲߫߸ ߟߏ߯ߟߎ߫߸ ߥߐ߯ߙߐ߫, ߞߊ߬ ߣߊ߬ ߘߋ߲ ߇߲ ߕߐ߯ߟߊ߫ [[ߡߊ߲߬ߘߋ߲߫ ߖߏ߭]] (ߓߏߟߌ) ߘߏ߫ ߟߊ߫ ߞߏ߫ [[ߛߐߞߍ߬]], ߓߊߏ߬ ߖߏ߭ ߏ߬ ߟߋ ߕߘߍ߬ ߦߋ߫ ߝߘߎ ߣߌ߫ ߓߎ߯ߟߌ ߡߊ߰ߙߌ ߘߌ߫߸ ߏ߬ ߕߘߍ߬ ߦߋ߫ ߟߊߥߟߌ߬ ߟߴߏ߬ ߞߏߢߌߡߊߟߐ߲ ߠߋ߬ ߡߵߊ߬ ߞߍ ߟߊ߫ ߞߊ߬ ߘߋ߲߫ ߘߌ߫ ߝߌ߬ߟߊ߬ߓߊ ߟߎ߬ ߡߊ߬: ߞߊ߬ ߈߲ ߕߐ߯ߟߊ߫ ߞߏ߫ ߛߋ߯ߦߌ߲߫߸ ߒ߬ߓߊ߬ ߏ߬ ߟߋ ߕߘߍ߬ ߦߋ߫ ߡߊ߲߬ߘߋ߲߫ ߡߏ߬ߛߏ ߝߊ߲߬ߓߊ ߟߊ߫ ߖߘߌ ߘߊ߲߬ ߦߌߟߊ ߘߌ߫ ߛߊ߫; ߓߊߏ߬ ߡߏ߬ߛߏ ߘߋ߲߫ ߡߏߦߌ߫ ߓߊߟߌ ߏ߬ ߕߏߣߍ߲߫ ߦߴߊ߬ ߘߓߍ߫ ߟߊ߫ ߟߋ߬߸ ߊ߬ߟߎ߫ ߞߵߏ߬ ߞߟߌ߫ ߛߊ߫ ߞߏ߫ ߞߣߐ-ߘߐ߫, ߓߊߏ߬ ߊ߬ ߛߐ߬ߘߐ߲߬ߓߊߟߌ ߏ߬ ߦߴߊ߬ ߓߊ߫ ߞߣߐ ߟߋ߬ ߘߐ߫: ߓߊߏ߬ ߘߋ߲ߞߏ ߓߘߊ߫ ߛߴߊ߬ ߘߊ߲߬ ߠߊ߫߸ ߊ߬ߟߎ߫ ߕߘߍ߬ ߦߴߊ߬ߟߎ߫ ߕߍ߯ ߝߌ߬ߟߊ ߟߋ߬ ߓߍ߲߬ ߠߊ߫ ߢߐ߲߮ ߡߊ߬ ߞߏ߫ ߕߊ߲߬. 

ߓߊߏ߬ ߘߊ߲ߠߌ߲ ߡߊ߫ ߛߋ߫ ߘߊ߲߬ ߠߊ߫ ߁߀ ߡߊ߬߸ ߊ߬ߟߎ߫ ߞߊ߬ ߛߋ߲߬ߞߏ߬ߦߌ߬ߣߍ߲ ߠߎ߬ ߝߙߊ߬ ߓߟߏ ߟߎ߬ ߞߊ߲߬߸ ߏ߬ ߞߍ ߘߊ߲ߠߌ߲ ߘߝߊ߫ ߘߊ߫ ߂߀ ߠߊ߫߸ ߊ߬ߟߎ߫ ߞߵߏ߬ ߞߟߌ߫ ߟߋ߬ ߞߏ߫ ߡߐ߬ (ߡߐ߱ «ߡߎ߬ߥߊ߲߫»). ߞߊ߬ ߁߀ ߣߌ߫ ߂߀ ߕߍ߯ߟߊ߫ ߦߙߌߞߊ ߟߎ߬ ߞߟߌ߫ ߞߏ߫ ߕߊ߲߬-ߣߌ߫-ߞߋ߯ߟߋ߲߬߸ ߕߊ߲߬-ߣߌ߫-ߝߌ߰ߟߊ߫ ...߸ ߕߊ߲߬-ߣߌ߫-ߞߐ߬ߣߐ߲߬ߘߐ߫. 

ߊ߬ ߦߋߣߍ߲ ߏ߬ ߡߊ߫ ߥߛߊ߬ ߞߍ߫߸ ߊ߬ߟߎ߫ ߞߊ߬ ߘߊ߲ߠߌ߲ ߘߊߓߊ߲߫ ߤߊ߲߯ ߛߋ߫ ߞߍ߫ ߘߊ߫ ߃߀ ߘߐ߫߸ ߊ߬ߟߎ߫ ߞߵߏ߬ ߥߋ߯ߟߋ߫ ߞߏ߫ ߔߌ߫-ߛߓߊ߬߸ ߞߵߏ߬ ߞߍ߫ ߕߍ߯ ߝߌ߬ߟߊ ߓߍ߲߬ ߢߐ߲߰ߡߊ ߡߊ߲߬ߞߊ߲ ߡߊ߬ߛߙߋ ߘߌ߫ ߛߊ߫ (ߔߊ߫߸ߔߌ߫߸ߔߏ߫߸ߔߎ߫). 

ߊ߬ߟߎ߫ ߣߊ߬ ߘߴߊ߬ ߦߴߏ߬ ߓߍ߯ ߘߴߏ߬ ߡߊ߫ ߥߛߊ߬ ߞߍ߫߸ ߊ߬ߟߎ߫ ߞߊ߬ ߘߊ߲ߠߌ߲ ߘߊߓߊ߲߫ ߤߊ߲߯ ߊ߬ ߛߋ߫ ߘߊ߫ ߄߀ ߘߐ߫߸ ߒ߬ߞߊ߬ ߏ߬ ߕߐ߯ߟߊ߫ ߘߴߊ߬ߟߎ߫ ߓߟߏ߫ ߟߋ߬ ߡߎߣߎ߲߬ ߞߏ߫ «ߘߓߍ߬»߸ ߓߊߏ߬ ߗߍ߭ ߣߴߊ߬ ߡߏ߬ߛߏ ߓߴߊ߬ߟߎ߬ ߟߊ߫ ߘߍ߬ߓߍ (ߣߊ߲߬ߞߊ߲\ߜߍ߬ߛߍ߲) ߞߊ߲߬߸ ߏ߬ ߟߎ߬ ߕߍ߮ ߝߌ߬ߟߊ ߣߴߊ߬ߟߎ߫ ߛߋ߲߬ߝߘߍ ߝߌ߬ߟߊ ߟߎ߬ ߦߙߌߞߊ ߦߋ߫ ߓߍ߲߬ ߠߊ߫ ߄߀ ߠߋ߬ ߡߊ߬. ߞߏ߬ߣߌ߲߬ ߞߐ ߟߊ߫߸ ߘߓߍ߬ ߝߐߟߌ ߣߊ߬ ߘߊ߫ ߘߊߓߌ߬ߟߊ߬ ߞߵߊ߬ ߝߣߊ߫ ߦߟߍ߬ߡߊ߲߫ ߔߌ ߘߌ߫ ߥߟߊ߫ ߓߌ ߘߌ߫.

ߊ߬ߟߎ߫ ߞߊ߬ ߔߌ ߝߐߟߌ ߏ߬ ߟߋ ߘߊߓߊ߲߫ ߛߌߣߍ߲߬ ߝߎߚߎ߫ ߝߏ߫ ߞߊ߬ ߛߋ߫ ߔߌ߫-ߞߐ߬ߣߐ߲߲߬ߘߐ ߡߊ߬߸ ߞߊ߬ ߛߋ߫ ߗߍ߬ߡߍ ߘߐ߫, ߓߊ߬ߙߌ߬ ߊ߬ ߦߋ߫ ߝߐ߫ ߟߊ߫ ߞߏ߫ ߗߍ߬ߡߍ ߕߍ߫ ߒ߬ ߠߊ߫ ߞߊ߲ ߠߎ߬ ߝߋ߲߬ ߘߌ߫. ߞߏ߬ߣߌ߲߬ ߞߐ ߟߊ߫߸ ߞߊ߬ ߓߍ߲߬ ߝߐߟߌ ߟߊߛߌߦߊߦߊ ߡߊ߬߸ ߔߌ ߏ߬ ߣߊ߬ ߘߊ߫ ߦߟߍ߬ߡߊ߲߬ ߓߌ ߘߌ߫ ߥߟߊߞߌ߫߸ ߤߊ߲߯ ߓߌ߬ ߊ߲ ߘߏ߲߬ ߦߋ߫ ߓߌ߫ ߝߐߟߌ ߏ߬ ߟߋ ߞߊ߲߬ ߡߎߣߎ߲߬<ref>ߡߊ߲߬ߘߋ߲߫ ߦߙߌߞߊߟߌ ߘߊߡߌ߬ߣߊ߬ ߢߊ ߞߊ߬ߝߊ ߞߐߜߍ߫ (), ߡߍ߲ ߛߓߍ߫ ߘߊ߫ [[ߛߟߏ߬ߡߊ߯ߣߊ߫ ߞߊ߲ߕߍ߫]] ߓߟߏ߫ (߁߉..) ߟߊ߫</ref>. 

== ߗߍ߬ߡߍ ==
ߝߟߐ߫ ߕߘߍ߬߸ [[ߡߊ߲߬ߘߋ߲߫]] ߗߍ߬ߡߍ ߕߘߍ߬ ߦߋ߫ ߆߀ ߟߋ߬ ߘߌ߫ ߓߊ߲ߓߊߙߊ߲ߠߊ߫ ߗߍ߬ߡߍ ߕߘߍ߬ ߦߋ߫ ߈߀ ߘߌ߫߸ [[ߛߌ߬ߛߍ߬]] ߞߋߟߋ߲ ߕߘߍ߬ ߦߋ߫ ߞߏ߬ߙߏ߲߬ ߆߀ ߟߋ߬ ߘߌ߫. ߓߊ߬ ߞߋߟߋ߲ ߛߐ߲߬ߞߐ ߕߘߍ߬ ߦߋ߫ ߛߌ߬ߛߍ߬ ߁߀ ߠߋ߬ ߘߌ߫߸ [[ߞߏ߬ߙߏ߲߫]] ߗߡߍ߬ ߥߐ߯ߙߐ߫ ߞߊ߬ߣߌ߲߬. ߞߏ߬ߣߌ߲߬ ߛߌ߬ߟߡߊ߬ߦߊ ߣߊ߬ߣߍ߲߸ ߏ߬ ߞߊ߬ ߗߍ߬ߡߍ ߞߍ߫ ߕߊ߲ ߛߌ߰ ߕߊ߲ (߁߀×߁߀) ߘߌ߫ ߞߊ߬ ߗߍ߬ߡߍ ߝߣߊ߫ ߛߌ߰ ߁߀ ߞߍ߫ ߁߀߀߀ ߘߌ߫, ߏ߬ ߞߍ ߗߍ߬ߡߍ ߏ߬ ߕߊ߲ ߞߍ߫ ߘߊ߫ ߓߊ߬ ߞߋߟߋ߲ ߘߌ߫ ߓߊ߲ߓߊߙߊ߲ߠߊ߫߸ ߞߵߊ߬ ߞߍ߫ ߥߟߎ߬ ߞߋߟߋ߲ ߛߐ߲߬ߞߐ ߘߌ߫ ߡߊ߲߬ߘߋ߲߫<ref>ߟߐ߲ߞߏ ߓߏߟߏ߲߫ ߁߂ ߞߊ߬ߝߊ ߘߐ߫߸ ߞߐߜߍ߫߫ () ߠߊ߫ ߡߍ߲ ߛߓߍ߫ ߘߊ߫ [[ߛߟߏ߬ߡߊ߯ߣߊ߫ ߞߊ߲ߕߍ߫]] ߓߟߏ߫ (߁߉...) ߟߊ߫</ref>. 

ߊ߬ ߟߐ߲ߣߍ߲߫ ߦߋ߫ ߕߋ߲߬ ߝߛߊߦߌ߫ ߞߏ߫ [[ߖߘߍ߬ߞߟߏ߬ߦߊ|ߛߌ߬ߟߡߊ߬ߦߊ]] ߟߋ߬ ߞߊ߬ ߒ߬ ߠߊ߫ ߗߍ߬ߡߍ ߓߐ߫ ߆߀ ߣߌ߫ ߈߀ ߠߎ߬ ߘߐ߫ ߞߵߊ߬ ߞߍ߫ ߕߊ߲ ߛߌ߰ ߕߊ߲ ߘߌ߫߸ ߒ߬ߞߊ߬ ߗߍ߬ߡߍ ߖߍ߬ߘߍ ߛߋߟߌ ߒ߬ ߠߊ߫ ߞߊ߲ ߠߎ߬ ߘߐ߫ ߛߊ߫߸ ߏ߬ ߟߋ߫ ߝߊߙߊ߲ߝߊ߯ߛߌ߫ ߜߏߡߊ߲߫߸ [[ߛߟߏ߬ߡߊ߯ߣߊ߫ ߞߊ߲ߕߍ߫|ߞߙߊ߬ߡߐ߫ ߛߟߏ߬ߡߊ߯ߣߊ߫ ߞߊ߲ߕߍ߫]] ߞߏ߬ߣߌ߲ ߞߵߊ߬ ߝߐ߫ ߒ߬ ߢߍ߫ ߟߋ߬ ߞߴߊ߬ ߦߋ߫ [[ߕߎߥߊߙߍߞߌ߫]] (ߓߏ߬ߙߌ߬ߘߊ߯ߡߍ) ߞߊ߲ ߠߋ߬ ߘߌ߫߸ ߡߍ߲ ߘߌ߫ ߞߴ[[ߊߝߙߌߞߌ߫ ߕߟߋ߬ߓߋ|ߊߝߙߌߞߌ߬ ߕߟߋ߬ߓߋ߬]] ߞߊ߲ ߠߎ߬ ߛߌߦߊߡߊ߲߫ ߘߐ߫. 

== ߓߊ߭ ߣߌ߫ ߥߎ߬ߟߎ ߣߌ߫ ߥߊ߯ ==
ߝߟߐ߫ ߕߘߍ߬߸ [[ߥߎ߬ߟߎ]] ߕߘߍ߬ ߦߋ߫ ߘߊߥߎ߲߫ ߠߊ߫ ߟߋ߬ ߒ߬ ߓߋ߲ߓߊ ߟߎ߬ ߓߟߏ߫߸ ߊ߬ ߣߌ߫ ߓߊ߭ ߟߎ߬ ߝߣߊ߫. ߏ߬ ߟߏ߲ ߞߊ߬ߣߊ߫ ߓߊ߬ ߞߋߟߋ߲ ߛߐ߲߬ߞߐ ߕߘߍ߬ ߦߋ߫ ߞߏ߬ߙߏ߲߬ ߁߀߀߀ ߠߋ߬ ߘߌ߫ ߓߊ߲ߓߊߙߊ߲ߠߊ߫߸ ߞߊ߬ ߥߟߎ߬ ߞߋߟߋ߲ ߛߐ߲߬ߞߐ ߞߍ߫ ߞߏ߬ߙߏ߲߬ ߁߀߀߀ ߘߌ߫ ߡߊ߲߬ߘߋ߲߫. ߏ߬ ߟߋ ߞߵߊ߬ ߞߍ߫ [[ߓߊ߲ߓߊߙߊ߲]] ߠߎ߬ ߟߊ߫ ߥߊ߮ ߞߟߌ߫ ߢߊ ߞߍ߫ ߘߊ߫ ߓߊ߭ (ߓߊ߬ «ߓߊ߬ ߞߋߟߋ߲߫») ߘߌ߫߸ ߓߊߏ߬ ߞߏ߬ߙߏ߲߬ ߁߀߀߀ ߠߋ߬ ߕߘߍ߬ ߦߋ߫ ߓߊ߬ ߞߋߟߋ߲ ߛߐ߲߬ߞߐ ߘߴߊ߬ߟߎ߫ ߓߘߊ: ߡߊ߲߬ߘߋ߲ ߠߎ߬ ߝߣߊ߫ ߕߊ߫ ߥߊ߮ ߥߋ߯ߟߋ߫ ߢߊ ߞߍ߫ ߘߊ߫ ߥߎ߬ߟߎ (ߥߟߎ߬ (ߥߟߎ߬ ߞߋߟߋ߲߫) ߘߌ߫߸ ߓߊߏ߬ ߏ߬ ߟߎ߬ ߝߣߊ߫ ߟߊ߫ ߥߟߎ߬ ߞߋߟߋ߲ ߛߐ߲߬ߞߐ ߕߘߍ߬ ߦߋ߫ ߓߍ߲߬ ߠߊ߫ ߞߏ߬ߙߏ߲߬ ߁߀߀߀ ߠߋ߬ ߡߊ߬. 

ߝߐ߫ ߢߊ߫ ߝߌ߬ߟߊ ߣߌ߲߬ ߠߎ߫ ߟߋ߬ ߕߘߍ߬ ߦߋ߫ ߥߊ߮ ߘߌ߫ [[ߒߞߏߝߐߟߊ]] ߟߎ߬ ߛߌ߰ߦߙߐ ߝߊ߲߬ߓߊ ߟߎ߬ ߓߍ߯ ߘߐ߫ ߞߐߘߍ߫. ߏ߬ ߟߋ ߕߏ߫ ߘߴߌ ߘߐ߫ ߖߎ߬ߟߊ ߟߎ߬ ߞߊ߬ ߞߐ߰ ߡߊ߬ߘߏߣߌ߲ ߘߊߡߌ߬ߣߊ߬ ߞߊ߬ ߓߴߏ߬ ߘߌ߫ ߞߐ߬ߘߎ߮ ߘߐ߫߸ ߞߊ߬ ߥߴߊ߬ ߘߌ߫ ߥߙߏ߬ߘߎ߮ ߘߐ߫, ߊ߬ߟߎ߫ ߞߐߛߊߦߌ ߘߌ߫ ߣߊ߬ [[ߥߏ߬ߙߏ]] ߘߴߊ߬ߟߎ߫ ߓߟߏ߫ ߞߊ߬ ߓߐ߫ ߥߙߏ߬ߘߎ߮ ߘߐ߫ ߞߊ߬ ߣߵߊ߬ ߘߌ߫ ߞߐ߬ߘߎ߮ ߘߐ߫. ߏ߬ ߟߎ߫ ߟߋ߬ ߕߘߍ߬ ߦߋ߫ ߥߏ߬ߙߏ ߟߎ߫ ߟߊ߫ ߟߊ߫ ߥߙߏ߬ߜߊ߮ (ߥߙߏ߬ߥߊ߮ «ߥߙߏ߬ ߔߊߢߍ») ߟߎ߬ ߘߐ߫߸ ߞߵߊ߬ߟߎ߫ ߓߍ߯ ߦߙߌߞߊ ߟߊߞߢߊ߫ ߖߋߞߎ߫ ߞߵߊ߬ߟߎ߫ ߞߍ߫ ߥߙߏ߬ ߥߊ߯ ߞߋߟߋ߲߫ ߞߋߟߋ߲߫ ߘߌ߫. ߏ߬ ߟߋ ߕߘߍ߬ ߦߋ߫ ߕߊ߬ߡߌ߲߬ ߠߊ߫ ߞߐߝߟߌ߬ ߟߴߊ߬ߟߎ߫ ߓߟߏ߫߸ ߒ߬ߓߊ߬ ߊ߬ ߕߘߍ߬ ߦߋ߫ ߝߐ ߡߍ߲ ߞߍ߫ ߟߊ߫ ߛߊ߫ ߞߏ߫ ߥߙߏ߬ ߜߊ߮ ߣߌ߫ ߥߙߏ߬ ߥߊ߮߸ ߊ߬ ߘߏ߲߬ ߟߐ߲ߣߍ߲߫ ߦߋ߫ ߓߍ߯ ߓߟߏ߫ ߞߏ߫ ߥߏ߬ߙߏ߫ ߥߟߎ߬ ߞߋߟߋ߲߫ ߥߟߊ߫ ߥߏ߬ߙߏ߫ ߓߊ߬ ߞߋߟߋ߲߫ ߠߋ߬ ߥߊ߮ ߏ߬ ߟߎ߫ ߞߋ߬ߟߋ߲߬ߞߋ߬ߟߋ߲߬ߠߊ ߞߣߐ߫, ߏ߬ ߝߐߟߌ ߟߊߛߌߦߊߦߊ ߟߋ߬ ߣߊ߬ ߘߊ߫ ߟߊߓߊ߲߫ ߥߎ߬ߟߎ ߓߌ߬ߟߊ ߡߊ߬ ߡߊ߲߬ߘߋ߲߫ ߥߙߏ߬ߘߎ߮ ߣߴߊ߬ ߕߊ߲ߓߊ߲߫ ߘߐ߫ ߡߐ߮ ߟߎ߬ ߓߟߏ߫ ߞߵߊ߬ ߣߐ߬ߘߐߓߌ߬ߟߊ߬ ߥߊ߮ ߟߊ߫. ߞߏ߬ߣߌ߲߬ ߡߍ߲ ߟߐ߬ߕߐ߫ ߦߋ߫ ߓߊ߲ߓߊߙߊ߲ ߠߎ߬ ߡߊ߬ ߛߊ߫߸ ߤߊ߲߯ ߓߌ߬߸ ߏ߬ ߟߎ߬ ߦߋ߫ ߓߊ߭ ߟߋ߬ ߟߊߓߊ߯ߙߊ߫ ߟߊ߫ ߡߎߣߎ߲߬. 

ߡߍ߲ ߟߐ߬ߕߐ߫ ߦߋ߫ ߡߊ߲߬ߘߋ߲߫ ߕߟߋ߬ߓߋ߬ߞߊ ߟߎ߬ ߡߊ߬ ߥߟߊ߫ [[ߡߊ߲߬ߘߋ߲߬ߞߏ]] ߣߌ߫ [[ߖߊ߬ߜ߭ߊ߲߬ߞߊ]] ߟߎ߬ ߡߊ߬ ߛߊ߫߸ ߤߊ߲߯ ߓߌ߬ ߏ߬ ߟߎ߬ ߦߋ߫ ߥߟߎ߬ ߞߏ ߟߋ߬ ߞߊ߲߬߸ ߓߊߏ߬ ߕߎ߬ߡߊ߬ ߘߐ߫ ߊ߬ߟߎ߫ ߝߎ߲ߘߌߣߍ߲߫ ߦߋ߫ ߞߍ߫ ߟߊ߫ ߟߋ߬ ߞߵߊ߬ ߕߘߍ߬ ߥߟߎ߬ ߞߏ ߣߌ߬ߣߌ߬ߣߍ߲߫ ߦߋ߫ ߡߊ߲߬ߘߋ߲߫ ߝߊ߲߭ ߕߐ߭ ߟߎ߬ ߘߐ߫<ref>ߥߊ߫ ߓߐ߫ [[ߜ߭ߊ߲ߓߌ߫]] ߣߌ߫ [[ߛߣߍ߬ߜ߭ߊ߯ߟߌ߫|ߛߣߍ߬ߜ߭߭߭ߊߟߌ߫]] ߣߌ߫ [[ߖߌߣߍ߫ ߓߌ߬ߛߊ߬ߏ߬]] ߟߎ߫ ߘߐ߫ ߓߊ߫߸ ߥߟߊ߫ [[ߎߙߋߞߊ߬ߓߊ߫]] ߣߌ߫ [[ߖߊ߬ߜ߭ߊ߲߬ ߕߎߓߊ߫]] ߟߎ߫ ߘߐ߫߸ ߌ ߘߴߊ߬ ߕߎ߬ߢߊ߬ߦߊ ߦߋ߫</ref>.  

[[ߛߏ߬ߛߏ]] ߡߍ߲ ߠߎ߬ ߥߟߌ߬ ߘߊ߫ [[ߛߏ߬ߛߏ߫ ߡߊ߲߬ߛߊ߬ߟߊ|ߛߏ߬ߛߏ߫]] ߥߊ߯ߕߌ ߏ߬ ߡߊ߲߬ߘߋ߲߬ ߞߊ߲ ߘߌ߫߸ ߏ߬ ߟߎ߫ ߓߘߊ߫ ߝߊ߲ߞߊ߲߫ [[ߖߊ߬ߟߏ߲߬ߞߊ߬ ߞߊ߲]] ߓߌ߬ ߝߛߊߦߌ߫߸ ߒ߬ߞߊ߬ ߤߊ߲߯ ߓߌ߬ ߒߞߏߞߊ߲ ߛߌߦߊߡߊ߲߫ ߏ߬ ߟߎ߬ ߟߊ߫ ߞߊ߲ ߢߣߊ߫ ߖߊ߬ߟߏ߲߬ߞߊ߬ ߞߊ߲ ߖߍ߬ߘߍ ߘߌ߫, ߏ߬ ߟߋ ߦߴߊ߬ ߞߍ߫ ߟߊ߫ ߏ߬ ߟߎ߬ ߝߣߊ߫ ߦߋ߫ ߥߟߎ߬ ߞߏ ߟߋ߬ ߝߐ߫ ߟߊ߫ ߡߎߣߎ߲߬. 

== ߦߙߌߞߊ߫ ߓߟߋߓߟߋ ߟߎ߬ ==
ߞߙߊ߬ߡߐ߫ [[ߛߟߏ߬ߡߊ߯ߣߊ߫ ߞߊ߲ߕߍ߫]] ߣߊ߬ [[ߒߞߏ]] ߛߌ߲ߘߌ߫ ߟߊ ߁߉߄߉ ߟߊ߫߸ ߊ߬ ߞߵߊ߬ ߦߋ߫ ߊ߲ ߠߊ߫ ߦߙߌߞߊ ߟߎ߬ ߘߝߊߣߍ߲߫ ߕߍ߫߸ ߏ߬ ߟߋ ߞߵߊ߬ ߟߐ߬ ߦߙߌߞߊ߫ ߞߎߓߊ ߏ߬ ߟߎ߫ ߜߙߋ߬ߡߊߕߍ߰ ߟߊ߫ ߒ߬ ߧߋ߫, ߣߴߏ߬ ߕߍ߫ ߊ߲ ߕߘߍ߬ ߦߴߏ߬ ߟߎ߫ ߝߊ߬ߙߊ߲߬ߛߌ ߟߋ߬ ߝߐ߫ ߟߊ߫ ߕߊ߲߬: ߡߟߌߦߏ߲߸ ߡߟߌߦߊߙߌ߸ ߊ߬ ߣߌ߫…

ߊ߬ ߞߍߕߐߟߊ ߞߍߣߍ߲ ߏ߬ ߟߎ߬ ߟߊߘߊ߲߫ ߠߊ߫߸ ߏ߬ ߟߎ߬ ߝߣߊ߫ ߛߏ߯ߙߏ߫ ߘߊ߫ [[ߥߎ߬ߟߎ]] ߝߐߟߌ ߟߋ߬ ߟߊ߫ ߝߣߊ߫߸ ߏ߬ ߟߎ߬ ߝߟߍ߫: ߞߋ߲߬ߥߟߎ (ߡߟߌߦߏ߲)߸ ߝߌ߬ߥߟߎ (ߡߟߌߦߊߙߌ)߸ ߛߊ߬ߥߟߎ߸ ߣߊ߬ߥߟߎ߸ ߟߏ߬ߥߟߎ߸ ߥߐ߬ߥߟߎ, ߏ߬ ߟߎ߫ ߟߋ߬ ߞߍ߫ ߘߊ߫ ߘߍ߲ߖߘߍߟߦߊ ߛߐ߬ߘߐ߲߬ߣߍ߲ ߘߌ߫ ߒ߬ ߠߊ߫ ߞߊ߲ ߓߟߏ߫ ߘߊ߲ߠߌ߲ ߘߐ߫<ref>ߟߞߊ߬ߙߊ߲߬ߠߌ߲߬ ߞߝߊ ߡߍ߲ ߕߐ߯ ߞߏ߫ [[ߤߊߕߍ߫]]߸ ߞߎߡߊ ߣߌ߲߬ ߦߴߏ߬ ߘߐ߫߸ [[ߞߊ߬ߝߊ]] ߏ߬ ߡߍ߲ ߛߓߍ߫ ߘߊ߫ [[ߛߟߏ߬ߡߊ߯ߣߊ߫ ߞߊ߲ߕߍ߫]] ߓߟߏ߫ (߁߉...) ߟߊ߫</ref>. 

ߦߟߌߡߊߛߙߋ ߟߎ߬
[[ߦߌߟߡߊ:ߘߊ߲ߠߌ߲]]
[[ߦߌߟߡߊ:ߘߊ߲ߠߌ߲ߜߍ]]
[[ߦߌߟߡߊ:ߘߡߊ߬ߟߐ߲]]
