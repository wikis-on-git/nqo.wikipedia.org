'''ߟߌߓߋߙߌߦߊ߫''' (''ߟߊ߬ߌߓߌߙߌ߬ߦߊ߫'') ߊ߬ ߝߐߢߊ߫ ߓߘߍ ߦߋ߫ ߟߌߓߋߙߌߦߊ߫ ߞߊ߲ߓߍ߲ ߠߋ߬ ߘߌ߫߸ ߡߍ߲ ߦߋ߫ [[ߊߝߙߌߞߌ߬]] ߞߊ߬ߝߏ ߘߏ߫ ߘߌ߫ ߕߟߋ߬ߓߋ ߞߐ߰ߖߌ߬ߘߊ ߟߊ߫. ߘߊ߲߭ ߦߴߊ߬ ߣߌ߫ [[ߛߙߊ߬ߟߏ߲߬]] ߕߍ߫ ߞߐ߬ߘߎ߯-ߕߟߋ߬ߓߋ ߘߐ߫߸ [[ߖߌ߬ߣߍ߫|ߖߌ߬ߣߍ߬]] ߦߴߊ߬ ߞߐ߬ߘߎ߮ ߘߐ߫߸ [[ߜߋ߲ߞߐ߰ߖߌ߬ߘߺߊ ߞߊ߲ߓߍ߲|ߜߋ߲ߞߐ߬ߖߌ߬ߘߊ]] ߦߴߊ߬ ߕߟߋ߬ߓߐ ߘߐ߫߸ ߊ߬ ߣߌ߫ [[ߟߌ߲ߓߊ߲߫ ߡߊ߲ߞߊ߲]] ߦߴߊ߬ ߥߙߏ߬ߘߎ߯-ߕߟߋ߬ߓߐ ߘߐ߫. ߊ߬ ߝߊ߲߬ߝߘߊ߬ߧߊ ߦߋ߫ ߞߎߘߍ߫ ߝߘߎ߬߬ߓߍ߲߫ ߁߁߁ ߃߆߉ ߟߋ߬ ߘߌ߫߸ ߊ߬ ߛߌ߰ߓߊ߮ ߝߣߊ߫ ߦߋ߫ ߡߐ߱ ߄ ߉߀߀ ߀߀߀ ߟߊߡߌߣߌ߲ ߠߋ߬ ߘߐ߫. [[ߊ߲߬ߜ߭ߌ߬ߟߋ߬ߞߊ߲]] ߠߋ߬ ߦߴߊ߬ ߛߓߍߘߊ߮ߟߊ߫ ߞߊ߲ ߘߌ߫߸ ߞߏ߬ߣߌ߲߬ ߟߊ߲߬ߔߊ߰ߛߌ߬ ߞߊ߲ ߂߀ ߝߣߊ߫ ߦߋ߫ ߦߋ߫ ߦߋ߲߬ ߡߍ߲ ߠߎ߬ ߦߋ߫ ߝߐ߫ ߟߊ߫߸ ߛߌߦߊ߫ ߛߌߦߊߡߊ߲߫ ߠߎ߫ ߟߋ߬ ߦߴߏ߬ ߟߎ߫ ߞߐߦߌ߬ߘߊ߬ ߟߊ߫ ߡߍ߲ ߠߎ߬ ߦߋ߫ ߓߍ߲߬ ߠߊ߫ ߛߌ߰ߓߊ߮ %߉߅ ߡߊ߬. ߖߡߊ߬ߣߊ ߛߏߓߊ ߣߴߊ߬ ߞߎߓߋߘߊ ߦߋ߫ [[ߡߏ߲ߙߏߝ߭ߌ߬ߦߊ߫]] ߟߋ߬ ߘߌ߫. ߟߌߓߋߙߌߦߊ߫ ߟߊߝߟߐ߫ ߘߊ߫ ߟߋ߬ ߦߏ߫ [[ߊߡߋߙߌߞߌ߬ ߞߐ߲ߛߐ߲ߧߊߟߌ ߥߊߟߌߘߊ]] ߟߎ߫ ߟߊ߫ ߞߎ߬ߙߎ߲߬ߘߎ߬ߦߊ߸ ߡߍ߲ ߠߎ߬ ߕߘߍ߬ ߦߴߊ߬ ߖߌ߰ ߟߊ߫ ߞߏ߫ ߝߘߊ߬ߝߌ߲ ߠߎ߬ ߤߊ߬ߙߌ߬ߖߍ ߓߏ߲߬ߓߊ߫ ߞߊ߲ߠߊߓߌߟߊ ߣߌ߫ ߘߤߊ ߛߐ߬ߘߐ߲ ߘߐ߫ ߊߝߙߌߞߌ߬ ߟߋ߬ ߞߊ߬ ߕߊ߬ߡߌ߲߬ [[ߊߡߋߙߌߞߌ߬ ߞߊ߬ߝߏ߫ ߘߍ߬ߣߍ߲|ߞߊ߬ߝߏ ߘߍ߬ߣߍ߲]] ߞߊ߲߬. ߟߌߓߋߙߌߦߊ߫ ߞߵߊ߬ ߟߊ߫ ߘߍ߲ߖߘߍߟߦߊ ߟߊߥߊ߲߬ߞߊ߫ ߞߊ߬ߙߌ߬ߝߐ ߂߆ ߁߈߄߇ ߟߊ߫. ߞߏ߬ߣߌ߲߬ ߞߊ߬ߝߏ ߘߍ߬ߣߍ߲ ߡߴߊ߬ ߟߊ߫ ߘߍ߲ߖߘߍߟߦߊ ߡߊߟߐ߲߫ ߝߏ߫ ߞߏ߲ߞߏߜߍ ߕߟߋ߬ ߅ ߁߈߆߂ ߟߊ߫߸ [[ߊߡߋߙߌߞߌ߬ ߣߊ߲߬ߕߊ߲߬ ߞߟߍ]] ߕߎ߬ߡߊ ߟߊ߫. ߝߘߊ߬ߝߌ߲߬ ߞߊ߲ߤߙߐߦߊߣߍ߲ ߠߎ߬ ߘߋ߲߫ ߡߐ߰ ߁߅ ߀߀߀ ߞߘߊߡߊ߫ ߘߊ߫ ߊߡߋߙߌߞߌ߬ ߞߎ߬ߙߎ߲߬ߘߎ߬ߦߊ߬ߟߌ ߟߊߥߌ߬ߟߌ ߟߴߊ߬ߟߎ߫ ߞߊ߲߬߸ ߊ߬ ߣߌ߫ [[ߊߝߙߌߞߌ߬ ߞߙߊߌߓߌߞߊ]] ߡߐ߰ ߃ ߁߉߈ ߠߎ߫ ߟߥߊ߫ ߘߊ߫ ߥߙߎߣߍ ߘߐ߫. ߥߙߎߣߍ ߞߵߊ߬ߟߎ߬ ߟߊ߫ ߟߐ߲ߠߌߦߊ ߣߴߊ߬ߟߎ߬ ߟߊ߫ ߦߋߢߐ߲߮ߠߊ ߟߎ߬ ߕߵߊ߬ߟߎ߬ ߖߘߍ߬ ߦߋ߫. [[ߟߌߓߋߙߌߦߊ߫ ߛߌ߰ߞߊ߲]] ߣߴߊ߬ [[ߖߏ߲߬ߖߏ߲]] ߠߎ߬ ߦߋ߫ ߞߊ߬ߝߏ߫ ߘߍ߬ߣߍ߲ ߕߊ ߛߎ߯ߦߊ ߘߏ߫ ߟߋ߬ ߘߌ߫. ߓߌ߲ߠߊߥߎߟߋ߲ ߕߋ߬ߟߋ ߃ ߁߈߄߈ ߠߊ߫߸ [[ߖߏߛߍߝ ߖߌ߲ߞߌ߲߫ ߙߐߓߐ߬]]߸ [[ߊߡߋߙߌߞߌ߬ ߝߘߊ߬ߝߌ߲]] ߓߊ߬ߣߊ ߡߍ߲ ߛߐ߬ߘߐ߲߬ ߘߊ߫ [[ߝ߭ߌߙߑߖߌߣߌ߬ߦߊ߫]] ߣߴߊ߬ ߥߊ߫ ߘߴߊ߬ ߡߊߞߍ߫ ߟߊ߬ߌߓߌߙߌ߬ߦߊ߫߸ ߏ߬ ߛߎߘߊ߲߫ ߘߊ߫ ߟߌߓߋߙߌߦߊ߫ ߞߊ߲ߕߌ߮ ߝߟߐ ߘߌ߫ ߡߌ߬ߙߌ߲߬ߘߌ ߟߊ߫ ߘߍ߲ߖߘߍߟߦߊ ߟߊߥߊ߲߬ߞߊ ߞߐ߫. ߤߙߐߘߎ߯ ߟߋ߬ ߦߋ߫ ߞߊ߲ߓߍ߲߫ ߝߟߐ ߘߌ߫ ߡߍ߲ ߞߵߊ߬ ߟߊ߫ ߘߍ߲ߖߘߍߟߦߊ ߟߊߥߊ߲߬ߞߊ߫ [[ߊߝߙߌߞߌ߬]]߸ ߊ߬ ߣߌ߫ ߛߌ߰ߞߊ߲ ߠߊ߬ߘߊ߲ ߝߟߐ߸ ߊ߬ ߣߴߊ߬ߟߋ ߟߋ߬ ߦߋ߫ ߞߊ߬ߞߎߘߊ ߞߊ߲ߓߍ߲߫ ߝߟߐ ߝߣߊ߫ ߘߌ߫. ߊ߬ ߞߵߊ߬ ߟߊ߫ ߘߍ߲ߖߘߍߟߦߊ ߡߊߡߙߊ߬ (Scramble for Africa) ߕߎ߬ߡߊ ߟߊ߫. [[ߖߊ߯ߓߊ߫ ߞߟߍ ߝߟߐߡߊ|ߖߊ߯ߓߊ߫ ߞߟߍ߫ ߝߟߐߡߊ]] ߕߎ߬ߡߊ ߟߊ߫߸ ߤߙߐߘߎ߯ ߞߴߊߡߋߙߌߞߌ߬ ߟߊ߫ ߞߍ߬ߟߍ ߛߋߞߏ߫ ߦߌߘߊ ߡߊߘߍ߬ߡߍ߲߫߸ ߡߍ߲ ߘߐߓߍ߲߬ ߘߊ߫ [[ߊߟߏߡߊ߲ߘߎ߯]] ߞߊ߲ߡߊ߬.  ߊߡߋߙߌߞߌ߬ ߞߵߏ߬ ߛߊ߬ߙߊ ߞߍ߫ ߓߏ߲߫ ߢߣߊߡߊ ߟߎ߬ ߟߐ߭ ߣߊ߲߬ߝߟߏ߬ߦߊ ߟߋ߬ ߘߌ߫ ߟߌߓߋߙߌߦߊ߫߸ ߞߵߏ߬ ߞߴߊ߬ ߟߊ߫ ߞߍ߬ߟߍ ߛߋߞߏ߫ ߦߌߘߊ ߛߊ߬ߙߊ ߘߌ߫߸ ߏ߬ ߟߋ ߞߊ߬ ߞߊ߬ߝߏ ߘߍ߬ߡߍ߲߬ ߊ߬ ߟߌ߬ߤߟߊ ߡߊߦߟߍ߬ߡߊ߲ ߘߐ߫߸ ߊ߬ ߣߌ߫ ߞߊ߬ ߛߊ߲ߡߊ߫ ߖߌ߯ߣߌߦߟߍ ߟߌ߬ߤߟߊ߬ ߓߊߖߎߡߊ ߟߎ߬ ߟߊߢߊ߬ ߟߊ߫. ߘߊߞߎ߲߫ ߜߘߍ߫ ߟߎ߫ ߘߐ߫߸ ߞߊ߲ߕߌ߮ [[ߥߌߟߑߦߊߡ ߕߐߓߑߡߊ߲ߣ]] ߞߊ߬ ߖߡߊ߬ߣߊ ߟߊ߫ [[ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲]] ߞߟߊߓߎ ߘߏ߲߬ ߞߏߛߓߍ߫. ߡߊ߲߬ߕߏ߲߬ߕߍ߬ߦߊ ߝߊ߲߬ߝߘߊ ߘߐ߫߸ ߟߌߓߋߙߌߦߊ߫ ߕߘߍ߬ ߦߋ߫ [[ߡߊ߲߬ߕߏ߲ ߠߎ߬ ߟߊ߫ ߞߏߟߊߘߍ]] ߜߘߌ ߛߌ߰ߓߊ߮ ߛߌ߲߬ߝߏ߲ ߘߏ߫ ߟߋ߬ ߘߌ߫߸ [[ߡߊ߲߬ߕߏ߲߫ ߘߍ߬ߣߍ߲]] ߜߘߌ ߛߌ߰ߓߊ߮ ߘߏ߫ ߟߋ߬ ߘߌ߫߸ ߊ߬ ߣߴ[[ߊߝߙߌߞߌ߬ ߞߋ߬ߟߋ߲߬ߧߊ ߛߌ߲߬ߝߏ߲߬ߧߊ߬ߟߌ]]. ߓߌ߬ߟߊ߬ߢߊ߬ߓߊ߫ ߕߎ߲߬ ߕߍ߫ ߊߡߋߙߌߞߌ߬ ߥߙߎߣߍ߫ ߟߊߓߙߌߦߊ߫ ߣߌ߫ ߟߊ߲߬ߔߊ߰ߛߌ߬ ߡߌߙߌ߲ߘߌ ߟߎ߬ ߕߍ߫߸ ߊ߬ߟߎ߫ ߞߊ߬ ߡߍ߲ ߠߎ߬ ߕߍ߬ߘߍ߫ ߦߋ߲߬߸ ߦߏ߫ ߓߎߙߎ߲ߞߘߐߡߐ ߟߊߞߋ߲߬ߛߎ߲߬ߣߍ߲ ߠߎ߬. [[ߞߑߙߎ]] ߟߎ߬ ߣߌ߫ [[ߜ߭ߑߙߋߓߏ]] ߟߎ߬ ߖߌ߭ ߘߊߡߌ߬ߣߊ߬ ߘߊ߫ ߥߙߎߣߍ ߞߣߐ߫ ߊ߬ߟߎ߫ ߖߍ߬ߘߍ ߟߊ߫ ߞߎ߲߬ߕߌ߰ߦߊ ߞߐ߬ߣߐߡߊ߬. [[ߊߡߋߙߌߞߌ߬ ߟߌߓߋߙߌߦߞߊ]] ߟߎ߬ ߞߍ߫ ߘߊ߫ ߓߘߍ߬ߓߘߍ߬ߟߌ߬ ߞߎ߲ߕߌ߮ ߟߎ߬ ߘߌ߫߸ ߞߊ߬ ߟߊ߲߬ߔߊ߰ߛߌ ߟߎ߬ ߡߊߓߐ߫ ߘߎ߰ߘߋ߲߬ߦߊ ߟߊ߫ ߔߋߎ߫߹ ߊ߬ ߣߌ߫ ߛߐ߬ߘߐ߲߬ߛߓߍ߬ ߛߐߘߐ߲ ߤߊߞߍ ߟߴߊ߬ߟߎ߫ ߖߘߍ߬ߞߊ߬ߣߌ߲߬ ߖߡߊߣߊ ߞߣߐ߫ ߝߏ߫ ߁߉߀߄ ߠߊ߫߸ ߏ߬ ߕߊ߬ߣߍ߲߬ ߦߋ߫ [[ߊߡߋߙߌߞߌ߬ ߌ߲ߘߌߞߊ]] ߟߎ߬ ߡߌ߬ߘߊ߬ߢߊ ߟߋ߬ ߡߊ߬ ߞߊ߬ߝߏ߫ ߘߍ߬ߣߍ߲ ߓߟߏ߫. ߊߡߋߙߌߞߌ߬ ߟߌߓߋߙߌߦߞߊ ߟߎ߬ ߞߊ߬ ߘߌ߯ߣߊ ߛߌ߲߬ߝߏ߲߬ߘߊ ߟߎ߬ ߞߟߊߓߎ߫ ߘߏ߲߬ [[ߓߊ߬ߕߏ߬ߓߏ߲]] ߠߎ߬ ߣߌ߫ ߞߊ߬ߙߊ߲߬ߕߊ ߟߎ߬ ߟߐ߬ߟߌ ߟߊ߫߸ ߛߊ߫ ߟߊ߲߬ߔߊ߰ߛߌ߬ ߡߌߙߌ߲ߘߌ ߟߎ߬ ߘߌ߫ ߛߋ߫ ߞߊ߬ߙߊ߲߬ ߠߊ߫. [[ߓߘߍ߬ߓߘߍ߬ߟߌ]] ߝߐߢߐ߲߯ߞߐ ߡߍ߲ ߕߍ߲ߞߍߙߍ߲߫ ߘߊ߫ [[ߥߟߌߦߊߡ ߙ. ߕߐߓߐ߬]] ߟߊ߫ ߡߊ߲߬ߛߊ߬ߦߊ ߓߟߏ߫߸ ߏ߬ ߥߊ߫ ߘߊ߫ ߟߊߓߊ߲߫  [[ߣߊ߲߬ߕߌ߮]] ߟߎ߬ ߟߊ߫ ߞߊ߬ߝߏ߬ ߖߊߛߏ߲ ߠߋ߬ ߡߊ߬߸ ߊ߬ ߞߎ߲߭ ߕߏ߫ ߘߊ߫ ߡߍ߲ ߘߐ߫߸ ߏ߬ ߟߋ ߥߊ߫ ߟߊߓߊ߲߫ ߓߘߍ߬ߓߘߍ߬ߟߌ ߓߊߛߌ߯ߓߊߟߌߦߊ ߡߊ߬ ߡߍ߲ ߘߎ߲ߡߊ߫ ߘߊ߫ ߛߊ߲߬ ߦߙߌߞߊ ߞߘߐ߫. [[ߟߌߓߋߙߌߦߊ߫ ߞߟߍ ߝߟߐߡߊ]] ߣߴߊ߬ ߝߌߟߊߣߊ߲ ߟߎ߬ ߟߊߓߊ߬ߕߏ߬ ߘߊ߫ ߣߊ߲߬ߕߌ߰ ߞߎ߲ߠߊߛߌ߮ ߟߎ߬ ߟߊ߫ ߡߌ߬ߙߌ߲߬ߘߌ ߞߎ߲߬ߡߊ߬ߞߊ ߟߎ߬ ߟߊ߫ ߟߊ߬ߟߌ߬ߟߌ߬ߟߊ߸ ߊ߬ ߣߌ߫ ߣߊ߲߬ߕߊ߲߬ ߞߎ߲ߠߊߛߌ߯ߟߌ ߛߊ߲߬ ߅ ߟߌߓߋߙߌߦߊ߫ ߓߍ߯ߦߊ ߝߊ߬ߛߏ߬ߟߊ߬ߞߊ߬ ߞߙߎߞߊ ߓߟߏ߫. ߏ߬ ߥߊ߫ ߘߊ߫ ߞߍ߫ ߡߐ߱ ߂߅߀ ߀߀߀ ߝߊ߱ ߛߊߓߎ߫ ߘߌ߫ (''ߝߊߦߌߘߊ߫ ߖߡߊ߬ߣߊ߬ߘߋ߲ %߈'') ߊ߬ ߣߌ߫ ߞߊ߬ ߞߍ߫ ߟߌߓߋߙߌߦߊ߫ ߛߌ߰ߓߊ߮ ߝߊ߲߬ߓߊ ߓߐߒߣߘߐߟߌ ߛߊߓߎ ߘߌ߫߸ ߊ߬ ߣߌ߫ ߞߊ߬ ߟߌߓߋߙߌߦߊ߫ ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲ %߉߀ ߟߊߞߎ߬ߣߎ߲ ߛߊߓߎ߫ ߘߌ߫.ߖߐ߮ ߓߍ߲߬ߘߐ ߘߏ߫ ߞߍ߫ ߘߊ߫ ߂߀߀߃ ߟߊ߫߸ ߏ߬ ߞߊ߬ ߓߍ߯ߦߊ ߛߎߥߊ߲ߘߟߌ ߘߏ߫ ߞߐߘߌ߯ ߂߀߀߅ ߟߊ߫߸ ߏ߬ ߟߋ ߛߋ߲߭ߝߍ߬ [[ߋߟߍ߲ ߖߐ߲ߛߐ߲߬ ߛߊ߬ߙߑߟߌߝ]] ߛߎߘߊ߲߫ ߘߊ߫ ߞߊ߲ߕߌ߮ ߘߌ߫. ߛߊ߲߬ ߦߙߌߞߊ ߝߐߢߐ߲߯ߞߐ ߏ߬ ߛߋ߫ ߘߊ߫ ߖߡߊ߬ߣߊ ߓߏ߲ ߠߎ߬ ߣߌ߫ ߘߍ߬ߘߐ߬ߞߏ ߓߊߖߎߡߊ ߟߎ߬ ߡߊ߬߸ ߏ߬ ߟߋ ߡߊ߬߸ ߡߌ߬ߙߌ߲߬ߘߌ %߈߀ ߠߎ߬ ߦߋ߫ ߓߊߟߏ߫ ߟߊ߫ ߘߐ߱ ߟߋ߬ ߘߐ߫ ߕߊ߲߬.
[[ߦߌߟߡߊ:ߟߌߓߋߙߌߦߊ߫]]
[[ߦߌߟߡߊ:ߘߎ߰ߡߊ߬ߛߓߍ]]
[[ߦߌߟߡߊ:ߘߐ߬ߝߐ]]
