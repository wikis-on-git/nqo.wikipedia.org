{{ߘߕߊߓߐߞߛ}}

'''ߊߓߎߓߊߞߊߙ ߘߋ߲߬ߓߊ߫ ߞߡߊ߬ߙߊ''' (߁߉߄߄ - ߞߏ߲ߞߏߘߌ߬ߓߌ ߕߟߋ߬ ߅ ߁߉߇߃) ߕߘߍ߬ ߦߋ߫ [[ߖߌ߬ߣߍ߫]] ߘߐ߲߬ߞߟߌ߬ߟߊ߬ߟߊ ߣߴߊ߬ ߛߏ߯ߙߏߟߌߟߊ ߟߋ߬ ߘߌ߫. ߊ߬ ߞߊ߬ [[ߓߋ߲ߓߋߦߊ߫ ߖߊ߬ߖ߭]] ߝߊ߬ߛߏ߬ߟߊ߬ߞߊ ߟߊߛߌ߲߫ ߁߉߆߃ ߟߊ߫ ߞߵߊ߬ ߛߵߊ߬ ߟߊ߫ ߛߊ߬ߦߊ ߟߊ߫.
== ߞߊ߲߬ߛߓߍߟߌ ==
ߊߓߎߓߊߞߊߙ ߘߋ߲߬ߓߊ߫ ߞߡߊ߬ߙߊ ߛߐ߬ߘߐ߲߬ ߘߊ߫ ߁߉߄߄ ߠߋ߬ ߟߊ߫ [[ߞߐߣߊߞߙߌ߫]]߸ [[ߝߊ߬ߙߊ߲߬ߛߌ߫ ߖߌ߬ߣߍ߬|ߝߊ߬ߙߊ߲߬ߛߌ߫ ߖߌ߬ߣߍ߫]]߸ ߛߙߊ߬ߦߊ߬ߞߊ ߘߏ߫ ߟߎ߫ ߓߟߏ߫߸ ߏ߬ ߡߍ߲ ߦߋ߫ [[ߞߙߎ߬ߛߊ߫|ߞߙߎ߬ߛߊ߬]] ߛߏ ߘߏ߫ ߘߌ߫. ߊ߬ ߞߊ߬ ߞߊ߬ߙߊ߲ ߞߍ߫ ߞߐ߬ߟߍ߬ߦߊ߫ ߞߊ߬ߙߊ߲߬ߕߊ ߛߊ߯ߘߊ߫ ߝߟߐ ߟߊ߫ ߝߏ߫ ߞߊ߬ ߥߴߊ߬ ߛߌ߰ ߁߉߅߂ ߟߊ߫߸ ߊ߬ ߟߊߦߟߍ߬ߡߊ߲߬ ߘߊ߫ ߞߊ߲ߞߊ߲߫ ߞߊ߬ߙߊ߲߬ߕߊ ߘߏ߫ ߟߊ߫ ߥߊ߯ߕߌ ߏ߬ ߟߋ ߟߊ߫. ߊ߬ ߟߊߞߐߛߊ߬ߦߌ߬ ߘߊ߫ ߞߐߣߊߞߙߌ߫ ߁߉߅߇ ߟߊ߫߸ ߞߵߊ߬ ߟߊ߫ ߞߊ߬ߙߊ߲ ߛߊ߯ߘߊ߫ ߝߟߐ ߟߊߓߊ߲߫߸ ߞߊ߬ ߣߊ߬ ߕߴߊ߬ ߞߐߛߊ߬ߦߌ߬ ߟߊ߫ [[ߞߊ߲ߞߊ߲߫]] ߞߵߊ߬ ߕߐ߮ ߛߓߍ߫ ߓߊ߯ߙߊ߫ ߡߊߞߊߙߊ߲߫ ߞߊߙߊ߲ߕߊ ߟߴߏ߬ ߞߐ߫߸ ߞߵߊ߬ ߟߊ߫ ߦߙߌߡߐ߯ߣߍ߲߫ ߠߊߘߊ߲ ߛߙߋߓߍ ߛߐ߬ߘߐ߲߬. ߁߉߆߃ ߟߊ߫߸ ߊ߬ ߥߊ߫ ߘߴߊ߬ ߛߌ߰ ߖߡߊ߬ߣߊ ߥߙߏ߬ߘߎ߮ ߘߐ߫ [[ߓߋߟߊ߫]]߸ ߞߊ߬ ߓߊ߯ߙߊ ߘߊߡߌ߬ߣߊ߬ ߦߋ߲߬. ߘߋ߲߬ߓߊ߫ ߘߏ߲߬ ߘߊ߫ ߓߋ߲ߓߋߦߊ߫ ߖߊ߬ߖ߭ ߘߐ߫ ߁߉߆߃ ߟߊ߫. ߊ߬ ߞߍ߫ ߘߴߊ߬ ߞߎ߲߬ߕߌ߮ ߘߌ߫߸ ߘߐ߲߬ߞߟߌ߬ߟߊ߬ߟߊ ߣߌ߫ ߛߏ߯ߙߏߟߌߟߊ. ߊ߬ ߟߊ߫ ߛߘߊߡߦߊ ߕߎ߬ߡߊ ߟߊ߫߸ ''ߓߑߙߋߕߌߛ߭ ߓߑߙߏߘߑߞߊߛߑߕߌ߲ ߞߐߙߑߔߐߙߋߛ߭ߐ߲߬'' ߞߵߊ߬ ߦߌ߬ߘߊ߬ ߞߏ߫ ߘߋ߲߬ߓߊ߫ ߞߡߊ߬ߙߊ ߟߋ߬ [[ߊߝߙߌߞߌ߬]] ߘߐ߲߬ߞߟߌ߬ߟߊ߬ߟߊ ߟߎ߬ ߘߐ߫ ߢߊ߬ߣߊ ߟߋ߬ ߘߌ߫.
== ߛߊ߬ߦߊ ߣߌ߫ ߓߊߘߍ߮ ==
ߖߌ߬ߣߍ߫ ߞߎ߲߬ߠߊ߬ߛߌ߮ ߞߊ߬ ߓߋ߲ߓߋߦߊ ߖߊ߬ߖ߭ ߣߊߛ߭ߐ߲ߣߊߟ ߟߊ߫ ߥߊ߫ [[ߛߣߍ߬ߜ߭ߊ߯ߟߌ߫]] ߁߉߇߃ ߕߙߊߓߊ ߟߊ߫߸ ߖߡߊ߬ߣߊ߬ ߘߐ߬ߦߊ߯ߟߊ ߘߏ߫ ߞߊ߲ߡߊ߬. ߊ߬ߟߎ߬ ߟߊߛߣߍ߫ ߘߊ߫ ߥߎ߬ߘߊ߲ ߠߋ߬ ߘߐ߫ [[ߘߊ߬ߞߊ߰ߙߎ߬]] ߛߊ߲ߡߊߘߊ߲ ߦߏߝ ߟߊ߫ ߕߙߊߓߊ ߃߁ ߡߊ߬߸ ߊ߬ߟߎ߫ ߣߊ߬ߣߍ߲߫ ߕߘߍ߬ ߦߋ߫ ߘߐ߬ߦߊ߰ߟߊ߬ߟߌ ߟߊ߫ ߦߋ߲߬ ߡߍ߲ ߘߐ߫. ߓߍ߲߬ߕߍ߮ ߡߍ߲ ߦߋ߫ ߛߌ߲߬ ߝߌ߬ߟߊ߬ ߕߙߐߝߍ߬߸ ߘߋ߲߬ߓߊ߫ ߞߡߊ߬ߙߊ߬ ߣߌ߫ ߘߊ߲߬ߞߏ߬ߣߌ߲߬ߝߐ߬ߟߊ [[ߛߋߞߎ߬ ߖߓߊ߬ߕߍ߫]] ߣߌ߫ ߘߐ߲߬ߞߟߌ߬ߟߊ߬ߟߊ ߝߌߟߊߣߊ߲߫ [[ߛߊߟߌߝߎ߬ ߞߊ߬ߓߊ]] ߟߎ߬ ߕߘߍ߬ ߦߋ߫ ߔߋߗ߭ߏ߫ ߅߀߄ ߡߍ߲ ߞߣߐ߫߸ ߏ߬ ߣߌ߫ ߘߏ߫ ߞߊ߬ ߢߐ߲߮ߓߍ߲߬. ߘߋ߲߬ߓߊ߫ ߞߡߊ߬ߙߊ߬ ߘߐߥߦߊ߬ ߘߊ߫ ߞߏ߲ (ߘߊ) ߓߟߏ߫߸ ߊ߬ ߣߴߊ߬ ߘߍ߬ߢߐ߲߮ ߝߌ߬ߟߊ ߟߎ߬ ߟߊ߫ ߥߊ߫ ߘߊ߫ ߘߊ߲ߘߊߛߏ ߘߊ߲ߕߍߞ ߟߊ߫߸ ߘߊ߲ߘߟߊ ߞߵߊ߬ ߝߐ߫ ߦߋ߲߬ ߠߋ ߞߏ߫ ߊ߬ ߞߎ߲߬ߞߟߏ ߓߘߊ߫ ߛߍ߲ߞߍ߫ ߞߵߊ߬ ߛߌߛߌ ߣߴߊ߬ ߓߙߊߛߊ ߟߎ߬ ߘߐߝߘߍ߬ (ߘߜߐߟߐ߲߫) ߊ߬ ߣߌ߫ ߞߵߊ߬ ߝߊ߬ߘߌ ߝߊ߲߬ ߛߌߦߊߡߊ߲߫ ߡߊߕߍ߱ߕߍ߰. ߘߊ߲ߘߟߊ ߟߎ߬ ߟߊ߫ ߞߊߘߊ߲ߠߌ߲ ߣߴߊ߬ ߕߊ߫߸ ߊ߬ ߛߊ߬ ߘߊ߫ ߖߋ߬ߟߌ߬ ߖߌ߰ߒߞߣߐ ߞߏߛߐ߲߬ ߅ ߕߎ߬ߡߊ ߟߊ߫ ߞߏ߲ߞߏߘߌ߬ߓߌ ߕߟߋ߬ ߅ ߡߊ߬.

ߘߋ߲߬ߓߊ߫ ߞߡߊ߬ߙߊ߫ ߛߊ߲߬ߞߊ ߟߊߕߋ߬ߣߍ߲߸ [[ߖߌ߬ߣߍ߫ ߞߎ߲߬ߠߊ߬ߛߌ߮]] ߟߊ߫ ߗߋߘߋ߲ ߠߎ߬ ߣߌ߫ [[ߖߌ߬ߣߍ߬ ߓߍ߯ߦߊ ߞߙߎߞߊ|ߖߌ߬ߣߍ߬ ߓߍ߯ߦߊ߫ ߞߙߎߞߊ]] ߕߊ߲ߓߊ߲ ߘߍ߬ߘߊ ߟߎ߬ ߟߊ߫ ߘߊ߫ ߟߊ߬ߞߟߏ߬ߞߟߏ߬ߟߌ ߞߏߕߌ߮ [[ߡߊ߬ߡߊ߬ߘߌ߬ ߞߋߕߊ߬|ߡߊ߬ߡߊ߬ߘߌ߫ ߞߋߕߊ߬]] ߞߊ߲߬ ߞߊ߬ ߥߴߊ߬ ߝߎ߬ߙߋ ߣߐ߭ߝߍ߬. ߥߟߌ߬ ߞߍ߫ ߘߴߊ߬ ߘߌ߫ ߘߊ߬ߞߊ߰ߙߎ߬ ߛߊ߲ߡߊߘߊ߲ ߦߐߝ ߟߊ߫ ߁߆ ߙߋ߲ ߂߀ ߠߊ߫߸ ߛߣߍ߬ߜ߭߭߭ߊߟߌ߫ ߞߎ߲߬ߠߊ߬ߛߌ߮ ߟߊ߫ ߗߋߘߋ߲ ߠߎ߬ ߟߊ߫ ߘߊ߫ [[ߊߡߊߘߎ߬ ߛߌ߬ߛߋ ߖߊ]] ߞߊ߲߬߸ ߏ߬ ߟߎ߬ ߟߊߛߣߍ߫ ߘߊ߫ ߖߊ߬ߡߊ߫ ߛߎ߬ߣߎ߲߬ߣߍ߲ ߘߏ߫ ߟߎ߫ ߟߋ߬ ߓߟߏ߸ [[ߛߌ߬ߛߋ]] ߖߊ ߞߵߊ߬ ߦߌ߬ߘߊ߬ ߞߏ߫ ߛߣߍ߬ߜ߭߭߭ߊߟߌ߫ ߞߎ߲߬ߠߊ߬ߛߌ߮ ߡߊ߫ ߛߋߞߏߦߊ߫ ߛߌ߫ ߞߍ߫ ߘߋ߲߬ߓߊ߫ ߞߡߊ߬ߙߊ߫ ߟߊߞߛߌ ߘߐ߫. ߖߌ߬ߣߍ߬ߞߊ ߟߎ߬ ߖߌ߰ ߘߊ߫ ߞߐߣߊߞߙߌ߫ ߁߉ ߕߎ߬ߡߊ ߟߊ߫߸ ߏ߬ ߞߍ ߘߋ߲߬ߓߊ߫ ߞߡߊ߬ߙߊ߫ ߝߎ߬ߙߋ ߟߥߊ߫ ߘߊ߫ [[ߡߌ߬ߙߌ߲߬ߘߌ ߟߊ߫ ߞߎߓߋ]] ߟߊ߫߸ ߊ߬ߟߎ߫ ߣߊ߬ ߘߊ߫ ߛߎ߬ߣߎ߲߬ߓߊ߰ߕߐ߫ ߥߊ߯ ߦߙߌߞߊ ߟߎ߬ ߕߍ߬ߘߍ߫ ߦߋ߲߬. [[ߛߋߞߎ߬ ߕߎ߬ߙߋ|ߞߊ߲ߕߌ߯ ߊߤߑߡߊߘ ߛߋߞߎ߬ ߕߎ߬ߙߋ]] ߣߴߊ߬ ߣߊ߬ߡߌ߬ߢߐ߲߮ [[ߊ߲ߘߙߋ߫ ߕߎ߬ߙߋ߫]] ߠߎ߬ ߥߊ߫ ߘߴߊ߬ߟߎ߫ ߕߙߎߕߙߎ߫ ߜߊ߰ߙߊ߬ߜߊ߯ߙߊ ߕߐ߬ߙߐߝߍ߬. ߘߋ߲߬ߓߊ߫ ߞߡߊ߬ߙߊ߫ ߛߎ߬ߞߏ ߞߍ߫ ߘߊ߫ ߝߊ߬ߛߏ߬ߟߊ߬ߞߊ ߓߊߘߍ ߟߋ߬ ߘߌ߫߸ ߖߌ߬ߣߍ߫ ߣߌ߫ ߛߣߍ߬ߜ߭߭߭ߊߟߌ߫ ߞߎ߲߬ߠߊ߬ߛߌ߮ ߛߌ߲߬ߝߏ߲ ߠߎ߬ ߕߘߍ߬ ߦߋ߫ ߓߊߘߍ߫ ߘߊ ߘߐ߫ ߦߋ߲߬. ߡߐ߱ ߥߊ߯ ߗߍ߬ߡߍ߫ ߖߊ߬ߕߋ߫ ߞߊ߬ ߝߊ߰ߣߌ߲߬ߜߍ ߟߎ߬ ߓߌ߬ߟߵߊ߬ߟߎ߫ ߝߊ߬ߘߌ ߡߊ߬ ߞߊ߬ ߝߎ߬ߙߋ ߓߌ߬ߟߊ߬ߛߌߟߊ߲߫ ߞߡߊ߬ߦߍߣ ߛߊ߬ߙߌ߬ߟߏ (ߞߊߓߙߎߟߏ) ߘߐ߫߸ ߞߊ߬ ߓߎߥߊߙߏ߫ ߘߊ߮ ߣߊ߲߬ߕߌ߮ ߟߎ߬ ߟߐ߬ ߥߊߛߊ߲ߓߊ (fanfare) ߝߐ߫ ߟߊ߫ ߞߊ߬ ߗߍ߬ߓߟߏ (ߓߟߏߓߊ) ߝߐ߫߸ ߗߍ߬ߓߟߏ ߡߍ߲ ߠߎ߬ ߕߘߍ߬ ߦߋ߫ ߝߐ߫ ߟߊ߫ ߗߍ߬ߝߊߘߌ߲ ߠߎ߬ ߢߍ߫ ߞߍ߬ߟߍ ߞߐ ߘߐ߫ ߛߐ߲߬. 
== ߞߏߝߐߟߌ ߟߎ߬ ==
ߘߐ߬ߛߙߋ: ߘߋ߲߬ߓߊ߫߸ ߊߝߙߌߞߌ߬ ߘߐ߲߬ߞߟߌ ߘߙߊߜ߭ߐ߲. ߊߝߙߏ߫ ߖߌ߬ߣߍ߫ ߝߐ߰ߓߍ߬ߝߐ߯ߓߍ. ߂߀߁߄ ߞߏ߲ߞߏߘߌ߬ߓߌ ߅. ߕߊ߬ ߘߊ߫ ߂߀߁߈ ߞߏ߲ߞߏߜߍ ߃߸ ߊߝߙߌߞߌߞߊ ߟߎ߬ ߟߊ߫ ߞߏ߸ ߞߐߜߍ߫, ߆߆. 
߂߀߀߂ ߡߊ߲߬ߞߊ߲ (ߕߏߣߊߟߌߕߋ), ߞߐߜߍ߫, ߃߂. 
ߛߊߟߌߎ߬ ߞߡߊ߬ߙߊ߫ ߂߀߀߅, ߞߐߜߍ߫. ߁߆߅. 
ߛߊߟߌߎ߬ ߞߡߊ߬ߙߊ߫߸ ߏߕߎߟ & ߓߋߞߊ߬ ߂߀߁߃, ߞ.߆߄.
[[ߦߌߟߡߊ:ߖߌ߬ߣߍ߫ ߘߐ߲߬ߞߟߌ߬ߟߊ߬ߟߊ]]
[[ߦߌߟߡߊ:ߓߋ߲ߓߋߦߊ߫ ߖߊߖ߭]]
[[ߦߌߟߡߊ:ߞߊ߬ ߡߏߦߌ߫ ߞߐߣߊߞߙߌ߫]]
