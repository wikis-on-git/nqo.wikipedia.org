[[ߞߐߕߐ߮:MandingoMap-1906 with color.png|thumb|ߡߊ߲߬ߘߋ߲߫ ߔߊ߬ߔߘߊ ߁߉߀߆ ߟߊ߫]]
'''ߝߊ߬ߞߏߟߌ߫ ߞߙߏ߬ߡߊ߫''' ߕߘߍ߬ [[ߡߊ߲߬ߘߋ߲߫]] ߞߟߍ߬ߕߌ߮ ߣߴߊ߬ ߗߍ߬ߞߎ߲ ߘߏ߫ ߟߋ߬ ߘߌ߫߸ ߡߍ߲ ߡߏߦߌ߫ ߘߊ߫ ߝߊ߯ߘߐߞߍ߫ ߁߃߲ ߠߊ߫ ߞߊ߬ ߛߵߊ߬ߟߋ߬ ߝߊ߯ߘߐߞߍ߫ ߞߋߟߋ߲ ߠߊ߫ ߡߍ߲ ߕߎ߬ߡߘߊ߬ ߖߐ߲߬ߖߐ߲߬ ߞߋߟߋ߲ ߟߐ߲ߣߍ߲߫ ߕߍ߫. ߝߊ߬ߞߏߟߌ߫ ߝߊ߬ ߕߐ߮ ߟߐ߲ߣߍ߲߫ ߕߍ߫ ߒߠߋ ߓߟߏ߫ ߛߊ߫ ߒ߬ߞߵߊ߬ ߣߊ߫ ߕߐ߯ ߕߘߍ߬ ߦߋ߫ ߟߋ߬ ߞߏ߫ ߞߊ߲߬ߞߎ߬ߓߊ߬ ߞߊ߲ߕߍ߫. ߞߊ߲߬ߞߎ߬ߓߊ߬ ߞߊ߲ߕߍ߫ ߕߘߍ߬ ߦߋ߫ ߛߏ߬ߛߏ߬ߞߊ ߟߋ߬ ߘߌ߫߸ ߞߊ߬ ߓߐ߫ ߛߏ߬ߛߏ߫ ߖߌ߲߬ߝߘߎ ߞߣߐ߫. ߝߊ߬ߞߏߟߌ߫ ߡߊߟߐ߲ߣߍ߲߫ ߦߴߊ߬ ߟߊ߫ ߝߊߘߌ߲ߧߊ ߞߏߛߐ߲߬ ߞߙߌߣߊ߬ ߞߟߊߓߍ߲ ߝߍ߬ ߕߋ߲߬ ߝߛߊߦߌ߫߸ ߒ߬ߞߵߊ߬ ߡߊߟߐ߲ߣߍ߲߫ ߦߴߊ߬ ߟߊ߫ ߞߊ߬ߛߊ߫ ߖߡߊ߬ߣߊ ߞߍ߬ߟߍ ߣߴߊ߬ ߡߊ߲߬ߛߊ߬ߦߊ ߝߣߊ߫ ߡߊ߬߸ ߊ߬ ߣߴߊ߬ ߟߊ߫ ߛߎߓߊ߯ߦߊ ߣߌ߫ ߛߏߡߦߊ ߘߊ߬ߓߊߙߌ ߟߎ߬ ߟߊߥߊ߬ߙߊ ߟߎ߬. ߊ߬ ߟߊ߫ ߛߓߍ߬ߘߏ߲ ߠߊߥߊ߬ߙߊ ߡߊ߬߸ ߊ߬ ߛߋ߫ ߘߊ߫ ߞߵߊ߬ ߕߐ߮ ߕߏ߫ [[ߡߊ߲߬ߘߋ߲߫ ߘߐ߬ߝߐ]] ߘߐ߫߸ ߊ߬ ߣߌ߫ ߡߌ߬ߙߌ߲߬ߘߌ ߟߎ߬ ߛߣߐ߬ߡߍ ߘߐ߫. 

== ߞߊ߲߬ߛߓߍߟߌ ==
ߝߊ߬ߞߏߟߌ߫ ߛߐ߬ߘߐ߲߬ ߘߊ߫ ߛߏ߫ ߞߋߟߋ߲ ߡߍ߲ ߠߊ߫߸ ߒߠߋ ߡߴߏ߬ ߟߐ߲߫߸ ߒ߬ ߡߴߊ߬ ߛߊ߬ ߛߏ߫ ߟߐ߲߫߸ ߞߎߡߊ߫ ߕߴߊ߬ߟߎ߫ ߕߎ߬ߡߊ߬ߘߊ߫ ߡߊߟߐ߲ߣߍ߲ ߠߎ߬ ߡߊ߬. ߝߊ߬ߞߏߟߌ߫ ߓߏߙߌ߲߫ ߞߎߣߊ߲ߞߎߣߊ߲ ߠߋ߬ ߕߘߍ߬ ߦߋ߫ [[ߛߎߡߊߥߙߏ߫ ߞߊ߲ߕߍ߫]] ߘߌ߫߸ ߏ߬ ߡߍ߲ ߕߘߍ߬ ߦߋ߫ ߛߏ߬ߛߏ߫ ߝߊ߰ߡߊ߬ ߛߎߓߊ߮ ߘߌ߫. ߏ߬ ߟߋ ߞߵߊ߬ ߞߍ߫ ߊ߬ ߥߊ߫ ߘߴߊ߬ ߟߊ߫ ߘߋߣߍ߲ߦߊ ߘߏ߫ ߞߍ߫ ߛߏ߬ߛߏ߬߸ ߞߊ߬ ߓߊ߲߫ ߞߊ߬ ߝߘߎ߫ ߞߍ߫ ߦߋ߲߬ ߝߣߊ߫ ߌߞߐߕߎ߲߯. ߏ߬ ߟߋ ߞߵߊ߬ ߞߍ߫ ߛߎߡߊߥߙߏ߫ ߞߊ߬ ߡߊ߲߬ߘߋ߲߬ ߡߊߜߐ߬ߙߐ߲߬ߞߕߐ ߡߍ߲ ߞߍ߫ ߞߵߊ߬ ߗߍ߬ߝߊߘߌ߲ ߠߎ߬ ߓߍ߯ ߟߊߝߋߝߋ߫߸ ߊ߬ߟߋ߬ ߥߊ߫ ߘߴߊ߬ ߕߊ߫ ߥߎ߬ߛߎ ߏ߬ ߟߊߕߊ߬ߡߌ߲߬ ߊ߬ ߓߏߙߌ߲ ߠߎ߫ ߓߘߊ߫ ߟߋ߬ ߘߐ߫߸ ߊ߬߫ ߞߵߏ߬ ߡߊߘߍ߬ߡߍ߲߫ ߞߟߍ߬ ߛߌߦߊߡߊ߲߫ ߠߎ߫ ߡߊ߬ ߡߍ߲ ߛߋ߲߭ߝߍ߬. 

=== ߊ߬ ߣߴߊ߬ ߓߏߙߌ߲߫ ߠߊ߫ ߝߐߢߐ߲߯ߞߐ ===
ߝߊ߬ߞߏ߬ߟߌ ߡߏ߬ߛߏ ߕߐ߯ ߕߘߍ߬ ߦߋ߫ ߟߋ߬ ߞߏ߫ ߞߟߋ߬ߦߊ߬ߞߏ߲ߞߏ߫. ߊ߬ ߦߋ߫ ߝߐ߫ ߟߊ߫ ߞߴߏ߬ ߛߋߞߏ ߓߏ߲߬ߓߊ߬ߓߊ ߟߋ߬ ߕߘߍ߬ ߦߋ߫ ߛߟߐߡߌ߲߫ ߟߐ߲ߣߌ߲߫ ߘߐ߫ ߣߊߟߌ߬ߡߎ߲߫ ߛߎߓߊ߯ߦߊ߫ ߘߊߟߎ߫ ߟߎ߬ ߘߌ߫. ߡߍ߲ߢߐ߲߯ߠߊ ߦߴߊ߬ ߟߊߞߊ߬ߟߌ߬ ߟߊ߫ ߞߏ߫ ߛߎߡߊߥߙߏ߫ ߟߋ߬ ߞߊ߬ ߡߏ߬ߛߏ߫ ߃߀߀ ߣߌ߫ ߞߐ߫ ߟߎ߫ ߘߟߊߘߍ߰ ߟߊ߫ ߞߟߍ߬ߘߋ߲ ߠߎ߬ ߞߐ߲ߘߐ߲ ߕߓߌ߫ ߞߊ߲ ߡߊ߬. ߞߏ߫ ߞߟߋ߬ߦߊ߬ߞߏ߲ߞߏ߫ ߞߋߟߋ߲߫ ߣߵߏ߬ ߟߎ߫ ߟߋ߬ ߟߊ߫ ߕߓߌߟߌ ߞߍ߫ ߟߊ߫ ߞߊߟߌߦߊ ߣߌ߫ ߞߎ߲߬ߞߍ߲ߘߍߦߊ ߛߎ߯ ߓߍ߯ ߘߏ߫ ߘߐ߫߸ ߞߊ߬ ߡߏ߬ߛߏ߫ ߃߀߀ ߏ߬ ߟߎ߫ ߟߐ߬ߘߎ߮ ߝߊ߬. ߞߊ߬ ߓߍ߲߬ ߛߎߡߊߥߙߏ߫ ߟߊ߫ ߛߎߓߊ߯ߦߊ߫ ߘߊߟߎ ߞߏ ߟߊߘߌߦߊߢߍ ߡߊ߬߸ ߏ߬ ߟߋ ߞߵߊ߬ߟߋ ߢߊߞߘߐߛߋ߫ ߞߏߛߓߍ߫. 

ߛߋ߫ ߞߍ ߟߎ ߡߊ߬߸ ߛߎߡߊߥߙߏ߫ ߞߵߊ߬ ߞߣߊߓߐ߫ ߝߊ߬ߞߏߟߌ߫ ߡߊ߬ ߞߴߊ߬ ߡߊ߬ߞߏ ߦߴߊ߬ ߟߊ߫. ߊ߬ ߞߵߊ߬ ߦߌ߬ߘߵߊ߬ ߟߊ߫ ߞߏ߫ ߒ ߣߴߌ ߞߟߌ߫ ߟߊ߫ ߟߋ߬ ߒ ߞߏ߫ ߌ ߦߴߌ ߡߏ߬ߛߏ ߣߌ߲߬ ߘߌ߫ ߒߠߋ ߡߊ߬߸ ߒ ߘߴߊ߬ ߝߊ߬ߟߋ߲ ߞߴߌ ߢߍ߫ ߡߏ߬ߛߏ߫ ߝߌ߬ߟߊ߬ ߘߌ߫߸ ߝߊ߬ߞߏߟߌ߫ ߞߊ߲߫ ߞߏ߫ ߒ ߕߍ߫ ߒ ߛߐ߲߬ ߏ߬ ߡߊ߬ ߝߛߍߞߘߎ߫. ߛߎߡߊߥߙߏ߫ ߛߊ߬ߦߌ߲߬ ߘߴߊ߬ ߞߎߡߊ߫ ߞߊ߲ ߡߊ߬ ߞߏ߫ ߒ ߘߴߊ߬ ߞߍ߫ ߡߛߏ߬ ߥߐ߯ߙߐ߫ ߘߌ߫߸ ߝߊ߬ߞߏߟߌ߫ ߞߵߊ߬ ߦߌ߬ߘߊ߬ ߞߏ߫ ߒ ߕߴߊ߬ ߝߊ߬ߟߋ߲߫ ߡߏ߬ߛߏ߫ ߁߀߀ ߟߊ߫ ߓߊߏ߬ ߒߠߋ ߡߏ߬ߛߏ ߞߊߝߌ߬ߛߊ߬ ߒ ߓߟߏ߫ ߡߏ߬ߛߏ߫ ߃߀߀ ߘߌ߫. ߒ߬ߓߊ߬ ߏ߬ ߟߋ ߞߊ߬ ߛߎߡߊߥߙߏ߫ ߘߊ߬ߓߊߙߌ ߓߊ߲߫ ߛߊ߫߸ ߊ߬ ߞߊ߲߫ ߞߏ߫ ߒ߬ߓߊ߬ ߒ ߓߘߴߊ߬ ߡߌ߬ߘߴߌ ߟߊ߫ ߥߍ߫߸ ߊ߬ ߞߵߊ߬ ߓߏߙߌ߲߫ ߖߋ߬ߓߌ߬ ߞߏ߫ ߝߏ߫ ߕߋ߲߬߸ ߣߴߏ߬ ߕߍ߫ ߒ ߡߊ߫ ߘߌ߬ߢߍ߬ ߒ ߡߏ߬ߛߏ ߘߐ߫ ߝߋߎ߫. 

ߒ߬ߓߊ߬ ߝߊ߬ߞߏߟߌ߫ ߛߌߟߊ߲߫ ߘߴߏ߬ ߟߋ ߝߌ߲߭ ߞߘߐ߫ ߞߵߊ߬ ߞߐߛߊ߬ߦߌ߫ ߊ߬ ߝߊ߬ߛߏ߫߸ ߊ߬ ߥߊ߫ ߘߴߊ߬ ߕߘߍ߬ ߊ߬ ߓߏߙߌ߲߫ ߓߘߊ߫ ߓߌߘߌ߲ ߟߴߊ߬ ߢߍ߫ ߛߌߟߊ ߟߊ߫߸ ߊ߬ ߞߊ߬ ߓߌߘߌ߲ ߏ߬ ߥߦߊ߬ ߞߊ߬ ߝߙߍ߬ ߞߍ߫ ߞߊ߬ ߛߏ߫ ߟߊߛߐ߬ߘߐ߲߬. 

ߊ߬ ߥߊ߫ ߘߊ߫ ߞߟߍ߬ߡߊ߬ߛߎߧߊ ߞߟߍ߬ߓߏߟߏ߲ ߘߏ߫ ߘߐߓߍ߲߬߸ ߦߏ߫ ߗߍ߬ ߝߊߘߌ߲ ߕߐ߭ ߟߎ߬ ߞߵߊ߬ ߞߍ߫ ߢߊ ߡߍ߲ ߡߊ߬߸ ߦߏ߫ ߕߊߓߏ߲߫ ߥߣߊ߬ ߝߊߙߊ߲߫ ߞߡߊ߬ߙߊ߫ ߟߎ߫ ߞߵߊ߬ ߞߍ߫ ߢߊ ߡߍ߲ ߡߊ߬. ߊ߬ ߕߏ߫ ߘߴߏ߬ ߟߋ ߘߊߞߘߐ߫ ߝߎߚߎ߫ ߝߏ߫ ߛߏ߲߬ߖߘߊ߫ ߣߴߊ߬ ߛߊ߯ߘߊߓߊ߮ ߟߎ߬ ߘߏ߲߬ ߘߊ߫ ߡߊ߲߬ߘߋ߲߫. 

ߕߏ߫ ߞߍ߫ ߘߴߏ߬ ߘߐ߫ [[ߓߟߊ߫ ߝߊ߬ߛߍ߬ߞߍ߫]] ߣߌ߫ [[ߣߊ߭ߣߊ߬ ߕߙߌߓߊ߲߫]] ߠߎ߫ ߝߣߊ߫ ߞߐߛߊߦߌ߫ ߣߊ߬ ߘߊ߫ ߞߊ߬ ߓߐ߫ [[ߛߏ߬ߛߏ߫]]߸ ߏ߬ ߟߎ߫ ߞߊ߬ ߡߊ߲߬ߘߋ߲߬ߞߊ ߟߎ߬ ߛߊ߲߬ߓߊ߫ ߛߎߡߊߥߙߏ߫ ߟߊ߫ ߗߍ߬ߦߊ ߜߎ߲߬ߘߎ ߟߊ߫߸ ߏ߬ ߟߎ߬ ߝߣߊ߫ ߞߊ߬ ߝߍ߬ߙߍ ߟߎ߬ ߘߐߓߍ߲߬ ߜߎ߲߬ߘߎ ߏ߬ ߟߎ߫ ߡߊ߬߸ ߞߊ߬ ߓߍ߲߬ ߞߙߌߣߊ߬ ߞߟߊߓߍ߲ ߡߊ߬ ߕߋߙߎ߫. 

== ߞߙߌߣߊ߬ ߞߟߊߓߍ߲ ==
ߞߙߌߣߊ߬ ߞߟߊߓߍ߲ ߏ߬ ߛߏ߲ߛߙߏߡߊߣߍ߲ ߊ߬ ߘߐ߫ ߛߐ߰ߡߊ߬ߘߊ ߟߊ߫߸ ߡߊ߲߬ߘߋ߲߫ ߞߟߍ߬ߘߋ߲ ߠߎ߬ ߞߊ߬ ߛߏ߬ߛߏ߫ ߞߍ߬ߟߍ߫ ߛߊ߬ߝߌߝߌ ߘߊ߬ߘߌ߬ ߒ߬ ߠߊ߫ ߞߟߍ߬ߘߋ߲ ߠߎ߬ ߟߝߊߘߌ߲ߧߊ ߣߴߊ߬ߟߎ߫ ߟߊ߫ ߞߎ߬ߛߊ߲߬ߧߊ ߣߴߊ߬ߟߎ߫ ߟߊ߫ ߥߊ߬ߞߊߟߌ ߟߎ߬ ߞߏߛߐ߲߬. 

ߛߎߡߊߥߙߏ߫ ߣߵߊ߬ ߦߋ߫ ߟߊ ߞߍ߬ߟߍ ߓߘߊ߫ ߝߟߐ߫ ߜߟߍ߬ߦߊ߫ ߟߴߊ߬ ߢߌ߲߭ ߠߎ߬ ߡߊ߬߸ ߊ߬ ߥߊ߫ ߘߊ߫ ߖߊ߬ߡߊ ߟߊߝߘߌ߫ ߝߊ߬ߞߏ߬ߟߌ߬ ߕߊ߫ ߞߟߍ߬ߓߏߟߏ߲ ߞߎ߲߬ߠߊ߫߸ ߛߴߊ߬ ߞߍ߫ ߘߊ߫ ߢߊ߫ ߛߌ߫ ߞߊ߲߬߸ ߏ߬ ߦߴߊ߬ ߕߘߍ߬ ߊ߬ ߓߘߊ߫ ߓߊ߲߫ ߝߊ߬ߞߏ߬ߟߌ߫ ߛߊ߲ߞߎ߲߫ ߠߊ߫. 

ߥߊ߫ ߞߍߣߍ߲ ߛߏ߰ߟߏ߲߬ߖߘߊ߫ ߟߊߟߐ߲ߠߌ߲߫ ߠߴߏ߬ ߟߋ ߟߊ߫߸ ߏ߬ ߣߴߊ߬ ߟߊ߫ ߞߟߍ߬ߓߏߟߏ߲ ߠߎ߬ ߣߊ߬ ߘߊ߫ ߘߏ߲߬ ߊ߬ߟߎ߫ ߕߎ߫ ߘߐ߫ ߦߋ߲߬ ߞߊ߬ ߜߊ߬ߙߊ ߏ߬ ߖߍ߲ߛߍ߲߫. ߏ߬ ߟߋ ߞߐ ߞߍ߫ ߘߊ߫ ߛߎߡߊߥߙߏ߫ ߟߊ߫ ߞߍ߬ߟߍ ߕߌߢߍ ߘߌ߫߸ ߛߎߡߊߥߙߏ߫ ߞߵߊ߬ ߓߏ߬ߙߌ߬ ߞߊ߬ ߥߊ߫ ߕߟߋ߬ߓߋ ߘߐ߫߸ ߏ߬ ߞߍ ߛߏ߰ߟߏ߲߬ߖߘߊ߫ ߣߌ߫ ߝߊ߬ߞߏߟߌ߫ ߞߵߊ߬ ߛߊ߯ߘߊ߫. 

=== ߛߎߡߊߥߙߏ߫ ߛߊ߯ߘߊ ===
ߛߎߡߊߥߙߏ߫ ߓߏ߲ ߡߍ߲ ߞߍ߫ ߘߊ߫ ߓߌ߬ߢߍ ߟߊ߫߸ ߊ߬ ߟߊ߫ ߓߌߓߌ ߣߊ߬ ߘߴߊ߬ ߖߊ߲ߓߊ߲߫ ߊ߬ ߞߎ߲߬ߘߐ߫ ߞߟߊߘߊ ߘߐ߫ ߦߋ߲߬, ߏ߬ ߞߍ ߊ߬ ߝߣߊ߫ ߞߵߊ߬ ߟߐ߲߫ ߞߏ߫ ߞߍ߬ߟߍ ߓߘߊ߫ ߕߌߢߍ߫߸ ߊ߬ ߞߵߊ߬ ߓߏ߬ߙߌ߫ ߞߊ߬ ߕߟߋ߬ߓߋ ߛߌߟߊ߫ ߞߋߟߋ߲ ߕߊ߬. ߛߏ߲߬ߖߘߊ߫ ߞߊ߬ ߛߎߡߊߥߙߏ߫ ߛߊ߯ߘߊ߫߸ ߝߊ߬ߞߏߟߌ߫ ߞߵߏ߬ ߟߊߓߊ߬ߕߏ߫. ߝߊ߬ߞߏߟߌ߫ ߣߵߊ߬ ߦߋ߫ ߟߴߊ߬ ߓߏߙߌ߲߫ ߦߋ߫ ߕߊ߬ߡߌ߲߬ ߠߴߊ߬ ߘߐ߲߰ߘߐ߰ߣߍ߲߬ ߜߟߌߦߊ߫ ߟߊ߫ ߞߐ߬ߘߎ߮ ߝߊ߲߭ߝߍ߬߸ ߊ߬ ߞߵߊ߬ ߝߐ߫ [[ߛߏ߲߬ߖߘߊ߬|ߛߏ߲߬ߖߘߊ߫]] ߢߍ߫ ߞߏ߫ ߒߓߏߙߌ߲߫ ߦߋ߫ ߛߏ߬ߛߏ߬ ߟߊߡߌ߬ߣߊ߬ ߞߏ ߟߋ߬ ߘߴߏ߬ ߘߌ߫. 

ߊ߬ߟߎ߬ ߛߋ ߕߍ߯ ߘߐ߫߸ ߊ߬ ߞߵߊ߬ ߝߐ߫ ߛߏ߲߬ߖߘߊ߫ ߢߍ߫ ߞߴߊ߬ߟߎ߬ ߦߋ߫ ߓߌ߬ߟߊ߬ ߘߏ߲߬ߛߏ߬ ߜߙߋ ߘߏ߫ ߝߍ߬߸ ߊ߬ߟߎ߬ ߦߋ߫ ߓߌ߬ߟߊ߬ ߟߊ߫ ߛߌߟߓߊ ߡߊ߬ ߌߞߘߐ߫߸ ߊ߬ߟߎ߫ ߞߊ߬ ߛߎߡߊߥߙߏ߫ ߥߊߕߐߟߊ ߦߴߊ߬ߟߎ߬ ߢߍ߫ ߌߞߘߐ߫߸ ߘߊ߬ߡߊ߲߬ߛߊ߫ ߛߏ߲߬ߖߘߊ߬ ߓߘߊ߫ ߛߎߡߊߥߙߏ߫ ߟߊ߫ ߛߏ߭ ߓߏ߲߫߸ ߓߊߏ߬ ߊ߬ ߕߘߍ߬ ߦߴߊ߬ ߝߍ߬ ߞߵߊ߬ ߢߣߊߡߊ ߟߋ߬ ߡߌ߬ߘߊ߬. 

ߛߎߡߊߥߙߏ߫ ߞߵߊ߬ ߖߎߙߊ߲߫ ߊ߬ ߟߊ߫ ߛߏ߭ ߞߊ߲߬ ߞߊ߬ ߛߌߟߊ ߕߊ߬߸ ߝߊ߬ߞߏߟߌ߫ ߞߵߊ߬ ߦߋ߫ ߛߎߡߊߥߙߏ߫ ߦߋ߫ ߘߏ߲߬ ߞߏ ߘߐ߫ ߝߊߟߊ߲ ߠߋ߬ ߟߊ߫߸ ߊ߬ߟߎ߫ ߞߵߊ߬ߟߎ߫ ߓߏ߬ߙߌ߬ ߞߴߊ߬ߟߎ߫ ߦߴߊ߬ ߛߊ߲ߕߍ߰ ߟߊ߫߸ ߘߊ߬ߡߊ߲߬ߛߊ߫ ߔߙߊߎ߫߸ ߛߎߡߊߥߙߏ߫ ߓߘߊ߫ ߘߏ߲߬ [[ߝߊߟߊ߲]] ߠߊ߫ ߞߎ߬ߟߌ߬ߞߙߐ߫. 

ߛߏ߲߬ߖߘߊ߫ ߕߘߍ߬ ߦߋ߫ ߘߏ߲߬ ߞߏ ߘߴߊ߬ ߞߐ߫߸ ߓߊ߬ߙߌ߬ ߝߊ߬ߞߏߟߌ߫ ߞߵߊ߬ ߓߊ߬ߟߌ߬ ߏ߬ ߡߊ߬ ߞߏ߫ ߡߍ߲ ߝߟߐ߫ ߘߏ߲߬ߣߍ߲߫ ߦߋ߫ ߝߊߟߊ߲ ߠߊ߫߸ ߏ߬ ߢߊ߫ ߦߋ߫ ߘߏ߲߬ߓߊ߰ߕߐ ߟߊ߫ ߞߵߊ߬ ߕߘߍ߬ ߌߟߋ ߢߊ߲߫ ߕߴߊ߬ߟߋ ߟߊ߫. 

ߊ߬ߟߎ߫ ߞߊ߬ ߕߟߋ߬ ߥߐߙߐ߲ߥߌ߬ߟߊ߫ ߞߍ߫ ߝߊߟߊ߲߫ ߘߊ ߟߊ߫ ߦߋ߲߬߸ ߞߊ߬ ߣߊ߬ ߕߏ߫ ߊ߬ߟߎ߬ ߞߐߛߊ߬ߦߌ߫ ߟߊ߫ ߞߊ߬ ߥߊ߫ ߡߐ߰ߓߊ ߟߎ߬ ߢߊ ߓߐ߫ ߛߌߟߊ߫ ߘߐ߫. 

== ߛߏ߬ߛߏ߫ ߞߎ߲߬ߠߊ߬ߛߌ߰ߟߌ ==
ߞߍ߬ߟߍ ߓߊ߲ߣߍ߲ ߞߊ߬ ߛߏ߰ߟߏ߲߬ߖߘߊ߫ ߞߍ߫ ߡߊ߲߬ߛߊ (ߝߊ߰ߡߊ) ߘߌ߫߸ ߊ߬ ߞߊ߬ ߝߊ߬ߞߏߟߌ߫ ߕߐ߯ߦߊ߫ ߞߵߊ߬ ߞߍ߫ ߛߏ߬ߛߏ߫ ߞߎ߲߬ߠߊ߬ߛߌ߰ߟߊ ߘߌ߫߸ ߞߵߏ߬ ߞߍ߫ ߡߐߣߍ߫ ߘߏ߲߬ߣߍ߲ ߠߎ߬ ߛߊ߬ߙߊ ߘߌ߫. ߝߊ߬ߞߏߟߌ߫ ߞߵߊ߬ ߡߏ߬ߛߏ ߡߊߛߐ߬ߘߐ߲߫ ߏ߬ ߟߋ ߘߐ߫ ߛߊ߫߸ ߊ߬ ߣߴߊ߬ ߞߍ߫ ߘߊ߫ ߡߐ߰ߣߍ߲ ߘߌ߫ ߛߏ߬ߛߏ߬ ߡߍ߲ ߘߐ߫߸ ߊ߬ߟߋ߬ ߞߍ߫ ߘߴߏ߬ ߡߙߊ߬ߓߊ߮ ߘߌ߫. 

ߝߊ߬ߞߏ߬ߟߌ߬ ߟߊ߫ ߛߋ߫ ߛߐߘߐ߲ ߏ߬ ߟߋ ߞߐ߬ߣߐߡߊ߬ ߛߊ߫߸ ߊ߬ ߓߊߘߋ߲ ߞߙߏ߬ߡߊ ߟߎ߬ ߥߟߌ߬ ߘߊ߫ ߡߊ߲߬ߘߋ߲߫ ߣߴߊ߬ ߟߊߡߌߣߌ߲ ߝߊ߲߬ ߛߌߦߊߡߊ߲߫ ߠߎ߫ ߘߐ߫ ߞߊ߬ ߥߴߊ߬ ߕߍ߬ߘߍ߫ ߦߋ߲߬. ߊ߬ߟߎ߫ ߞߵߊ߬ ߘߍ߬ߡߍ߲߬ ߡߊ߬ߙߊ ߡߊ߬ ߦߋ߲߬߸ ߤߊ߲߯ ߞߊ߬ ߥߊ߫ ߛߴߊ߬ ߖߎ߬ߛߎ ߘߐߕߐߘߐ߲ (ߞߵߊ߬ ߘߐߛߎ߫) ߛߏ߲߬ߖߘߊ߫ ߞߍ߬ߟߍ ߡߊ߬. ߝߊ߬ߣߊ ߟߎ߬ ߥߊ߫ ߘߴߊ߬ ߝߐ߫ ߛߏ߲߬ߖߘߊ߫ ߢߍ߫ ߞߏ߫ ߝߊ߬ߞߏ߬ߟߌ߬ ߦߋ߫ ߞߟߍ߬ ߘߐ߬ߓߍ߲ ߞߊ߲߬ ߌ ߞߊ߲ߡߊ߬߸ ߛߏ߲߬ߖߘߊ߫ ߞߵߏ߬ ߝߛߍ߬ߝߛߍ߫ ߞߵߊ߬ ߦߋ߫ ߕߎ߬ߢߊ߬ ߘߌ߫߸ ߞߊ߬ ߝߙߍ߬ ߞߍ߫ ߞߊ߬ ߛߌߟߊ ߕߍ߰ ߏ߬ ߢߍ߫. 

ߛߏ߰ߟߏ߲߬ߖߘߊ߫ ߞߵߏ߬ ߞߍ߫ ߞߍ߬ߟߍ߫ ߞߐ߬ߡߐ߲߬ߞߐߡߐ߲ ߘߏ߫ ߟߋ߬ ߘߐߓߍ߲߬ ߘߌ߫߸ ߞߊ߬ ߗߋ ߟߐ߬ ߊ߬ ߡߊ߬ ߞߴߊ߬ ߡߊ߬ߞߏ ߦߴߊ߬ ߟߊ߫. ߊ߬ ߣߊ߬ߣߍ߲ ߞߏ߫ ߒ ߓߘߴߊ߬ ߡߊߝߟߍ߫ ߟߋ߬ ߞߵߊ߬ ߦߋ߫ ߞߐ߰ߖߌ߬ߘߊ߫ ߕߍ߫ ߒ߬ ߓߟߏ߫߸ ߒ ߣߐ߬ ߞߍ߬ߟߍ ߣߌ߲߬ ߠߋ ߘߐߓߍ߲߬ ߠߊ߫߸ ߒ ߘߏ߲߬ ߓߘߴߊ߬ ߡߊߝߟߍ߫ ߒ ߢߊ߫ ߕߍ߫ ߒ ߠߊ߫ ߖߌ߰ߦߊ ߟߊ߫ ߡߐ߰ ߛߌ߫ ߘߐ߫ ߏ߬ ߘߐ߫ ߝߏ߫ ߌߟߋ߸ ߊ߬ ߝߟߍ߫ ߓߊ߫ ߣߴߌ ߘߴߏ߬ ߟߊߣߐ߬ ߝߊ߬ߛߏ ߢߍ߫. 

ߝߊ߬ߞߏߟߌ߫ ߞߵߊ߬ ߡߙߌ߫ ߏ߬ ߓߎ߬ߧߊ ߣߴߊ߬ ߜߟߌߦߊ ߣߴߊ߬ ߕߐ߬ߣߐ ߡߊ߬߸ ߊ߬ ߞߍߕߐ߫ ߦߋ߫ ߡߍ߲ ߠߊߛߋ߫ ߟߊ߫ ߝߊ߬ߛߏ ߡߊ߬߸ ߊ߬ ߞߊ߬ ߟߊ߬ߤߘߌ ߕߊ߬ ߏ߬ ߞߍ ߟߊ߫. ߏ߬ ߟߋ ߞߍ߫ ߘߊ߫ ߞߍ߬ߟߍ߫ ߛߊ߬ߝߌߝߌ ߏ߬ ߟߊߥߌ߬ߟߌ ߘߌ߫ ߞߊ߬ߛߊ߫ ߖߡߊ߬ߣߊ ߞߊ߲ߡߊ߬߸ ߞߊ߬ ߝߊ߬ߞߏߟߌ߫ ߞߴߏ߬ ߞߎ߲߬ߕߌ߮ ߘߌ߫. «''ߞߏ߬ߣߌ߲߬ ߛߏ߲߬ߖߘߊ߬ ߡߊ߫ ߛߐ߲߬ ߞߙߏ߬ߡߊ ߟߎ߬ ߟߊߛߌߦߊߦߊ߫ ߞߏ ߡߊ߬ ߞߍ߬ߟߍ ߣߌ߲߬ ߘߐ߫߸ ߤߊߞߍߕߏ߫ ߛߊ߫ ߝߊ߬ߞߏߟߌ߫ ߘߌ߫ ߕߏ߫ ߖߊ߬ߡߊߙߌ ߞߐ߫ ߢߊ ߡߍ߲ ߡߊ߬''»߸ ߢߌ߲߬ ߞߘߐ߬ ߞߟߍ ߘߏ߲߬ ߡߊ߫ ߘߌߦߊ߫ ߛߏ߲߬ߖߘߊ߬ ߢߍ߫ ߟߏ߲߫ ߞߋߟߋ߲߫. 

== ߞߊ߬ߛߊ߫ ߞߍ߬ߟߍ ==
ߝߊ߬ߞߏߟߌ߫ ߥߟߌ߬ ߘߊ߫ ߞߍ߬ߟߍ ߏ߬ ߟߋ ߘߌ߫ ߞߊ߬ ߥߊ߫ ߕߟߋ߬ߓߋ ߘߊ߲ߞߊ߲ ߏ߬ ߡߊߜߐ߬ߙߐ߲߬ߞߕߐ߫ ߞߊ߬ ߥߵߊ߬ ߛߌ߬ߛߍ߬ߘߋ߲߬ߣߍ߲߫ ߡߌߘߊ ߞߍ߫߸ ߞߵߊ߬ߟߋ ߞߍ߫ ߦߋ߲߬ ߡߊ߲߬ߛߊ ߘߌ߫߸ ߞߊ߬ ߛߘߊߞߘߎ߬ߛߘߊ ߛߐ߬ߘߐ߲߫ ߦߋ߲߬. ߊ߬ ߕߘߍ߬ ߦߋ߫ ߝߐ ߡߍ߲ ߞߍ߫ ߟߴߊ߬ߟߋ ߡߊ߬ ߞߏ߫ ߞߊ߬ߛߊ߫ ߡߊ߲߬ߛߊ (ߞߊ߬ߛߊ-ߡߊ߲߬ߛߊ)߸ ߏ߬ ߟߋ ߣߊ߬ ߘߊ߫ ߞߍ߫ ߖߡߊ߬ߣߊ ߏ߬ ߕߐ߮ ߘߌ߫ ߞߐ ߟߊ߫. 

ߝߊ߬ߞߏߟߌ߫ ߛߊ߬ ߘߊ߫ ߓߎ߬ߧߊ ߣߌ߫ ߜߟߌߦߊ ߏ߬ ߟߋ ߕߍߡߊ߬߸ ߞߵߊ߬ ߕߘߍ߬ ߡߊ߲߬ߘߋ߲߬ߞߊ ߟߎ߬ ߦߋ߫ ߡߊ߲߬ߛߊ߬ߦߊ ߟߊ߫. ߖߐ߰ߟߊ ߟߎ߬ ߝߣߊ߫ ߕߘߍ߬ ߦߴߊ߬ߟߎ ߟߊ߫ ߡߊ߬ߙߊ ߞߐ߬ߣߐߡߊ߬߸ ߒ߬ߓߊ߬ ߝߊ߬ߞߏߟߌ߫ ߛߊ߭ ߏ߬ ߘߐ߫ ߛߌߣߍ߲߬ ߛߊ߫߸ ߡߊ߲߬ߘߋ߲߬ߞߊ ߏ߬ ߟߎ߫ ߛߌߦߊߡߊ߲߫ ߞߵߊ߬ߟߎ߬ ߞߐߓߌ߲ ߠߊߝߎߙߋ߲߫߫ ߞߊ߬ ߕߊ߯ ߛߏ߫. ߝߊ߬ߙߊ߲߬ߝߊ߬ߙߊ߲߬ߠߊ ߡߍ߲ ߠߎ߬ ߕߏ߫ ߘߊ߫ ߖߊ߬ߡߊ ߞߐ߫ ߦߋ߲߬ ߏ߬ ߘߐ߫߸ ߖߐ߰ߟߊ ߟߎ߬ ߝߣߊ߫ ߛߌ߰ ߘߴߏ߬ ߟߎ߫ ߘߐ߫ ߝߎߚߎ߫ ߝߴߏ߬ ߟߎ߫ ߝߊ߲߬ߓߊ ߝߣߊ߫ ߞߵߊ߬ߟߎ߬ ߞߐߛߊ߬ߦߌ߫ ߡߊ߲߬ߘߋ߲߫. 

ߔߕߏߞߌ ߟߎ߬ ߣߊ߭ ߡߍ߲ ߞߍ߫ ߘߴ[[ߊߝߙߌߞߌ߬]] ߘߊ߲ߞߊ߲ ߠߎ߬ ߟߊ߫ ߝߊ߯ߘߐߞߍ߫ ߁߄߲ ߣߌ߫ ߁߅߲ ߠߎ߬ ߟߊ߫߸ ߏ߬ ߟߎ߫ ߞߊ߬ ߞߊ߬ߛߊ߫-ߡߊ߲߬ߛߊ ߏ߬ ߟߋ ߛߓߍߢߊ ߞߍ߫ ߞߛߊߡߊ߲ߛ ߘߌ߫߸ ߤߊ߲߯ ߓߌ߬߸ ߊ߬ ߖߡߊ߬ߣߊ ߦߋ߫ ߞߟߌ߫ ߟߊ߫ ߞߛߊߡߊߛ ߕߐ߮ ߏ߬ ߟߊ߫. 

== ߞߏ߫ ߜߘߍ ߟߎ߬ ߘߐ߫ ==
ߝߊ߬ߞߏߟߌ߫ ߡߊߟߐ߲ߣߍ߲ߓߊ ߟߋ߬ ߦߋ߫ ߡߊ߲߬ߘߋ߲߬ߞߊ ߟߎ߬ ߓߟߏ߫ ߊ߬ ߟߊ߫ [[ߛߟߐߡߌ߲ߘߐߦߊ]] ߘߊߞߎ߲ ߠߎ߬ ߡߊ߬ ߣߊߟߌ߬ߡߎ߲߫ ߛߏߡߦߊ ߣߌ߫ ߞߏ߲ߞߏߓߦߊ ߟߎ߬ ߘߐ߫. ߓߊ߬ߙߌ߬ ߏ߬ ߟߎ߬ ߦߋ߫ ߟߊߞߊ߬ߟߌ߬ ߟߊ߫ ߢߊ߫ ߛߌߦߊߡߊ߲߫ ߠߎ߫ ߡߊ߬ ߖߋ߬ߟߌ ߟߎ߬ ߓߟߏ߫߸ ߝߴߊ߬ ߘߌ߫ ߡߎߣߎ߲߫ ߛߌߙߌ߲ ߠߊ߫ ߦߙߐ ߘߏ߫ ߟߎ߫ ߘߐ߫. 

ߏ߬ ߞߏߛߐ߲߬ ߊ߲ ߕߍߣߊ߬ ߛߐ߰ ߟߴߏ߬ ߟߎ߫ ߢߊߝߐ ߡߊ߬ ߡߎߣߎ߲߬. ߊ߲ ߓߍߣߊ߬ ߕߌߙߌ߲ߠߌ߲ ߞߴߏ߬ ߞߊ߲߬ ߞߐߝߍ߬. 

== ߗߍ߯ߕߊߟߌ ==
ߝߊ߬ߞߏ߬ߟߌ߬ ߟߊ߫ ߝߊߘߌ߲ߧߊ ߣߴߊ߬ ߟߊ߫ ߛߎߓߊ߯ߦߊ߫ ߘߊߟߎ ߟߎ߬ ߟߊ߫ ߥߊ߬ߙߊ ߡߊ߬߸ ߊ߬ ߣߴߊ߬ ߟߊ߫ ߝߊ߬ߛߏ߬ ߡߊ߬ߞߊߘߊ߲ ߠߎ߬ ߞߏߛߐ߲߬߸ ߊ߬ ߞߊ߬ ߡߐ߬ߟߐ߲ ߢߌ߲߬ ߠߎ߫ ߛߐ߬ߘߐ߲߫ ߡߊ߲߬ߘߋ߲߫: 

* ߊ߬ߟߋ ߟߋ߬ ߦߋ߫ ߡߊ߲߬ߘߋ߲߫ ߛߏߡߊ߫ ߝߟߐ ߣߴߊ߬ ߛߏߡߊ߫ ߟߊߓߊ߲ ߘߌ߫ ߡߊ߲߬ߘߋ߲߫. 
* ߊ߬ ߓߐ߲ߛߐ߲ ߠߎ߬ ߦߋ߫ ߝߊ߬ߞߏ߬ߟߌ߬ ߓߟߏ (ߝߐߟߌ߫ ߝߋ߲) ߘߐ߲߬ ߠߴߊ߬ ߞߐ߫ ߦߊ߲߬. 
* ߊ߬ ߦߋ߫ ߝߐ߫ ߟߴߊ߬ ߓߐ߲ߛߐ߲ ߠߎ߬ ߡߵߊ߬ ߞߐ߫ ߦߊ߲߬ ߞߏ߫ ߝߊ߬ߞߏߟߌ߫ ߞߎ߲߬ߓߊ ߣߌ߫ ߝߊ߬ߞߏ߬ߟߌ߬ ߘߓߊ. 

== ߦߟߌߡߊߛߙߋ ߟߎ߬ ==
[[ߦߌߟߡߊ:ߛߏ߲߬ߖߘߊ߫ ߞߟߍ]]
[[ߦߌߟߡߊ:ߛߏ߲߬ߖߘߊ߫ ߕߟߋ]]
[[ߦߌߟߡߊ:ߡߊ߲߬ߘߋ߲߫ ߝߊ߰ߡߊ߬ߟߊ]]
[[ߦߌߟߡߊ:ߝߊ߬ߞߏߟߌ߫ ߞߙߏ߬ߡߊ߫]]
