{{ߘߕߊߓߐߞߛ}}

'''ߓߎ߬ߥߊ߰ߞߍ߬ ߘߐߝߏߘߏ߲ߠߌ߲''' ߦߋ߫ ߣߊ߲߬ߕߌ߰ ߝߏߘߏ߲ߢߐ߲߯ߠߊ ߘߏ߫ ߟߋ߬ ߘߌ߫ ߡߍ߲ ߘߐ߫ ߣߌ߫ ߞߘߏߥߊߙߌ ߛߏ߬ߙߌ߬ߡߊ߬ߘߋ߲߬ ߝߊ߲ߞߊ ߟߎ߬ ߞߊ߬ ߝߊ߬ߙߊ߲߬ߛߌ߬ ߕߊ߫ [[ߟߏߔߋߙߊߛ߭ߐ߲ ߟߌߞߐߙߣ]] ߝߊ߲ߞߊ ߟߎ߬ ߘߐߝߏߘߏ߲߫߸ ߊ߬ ߣߌ߫ ߞߊ߬ ߥߊ߫ ߞߍ߫ ߡߐ߰ ߞߐ߬ߣߐ߲߬ߘߐ߫ ߟߎ߫ ߟߊ߫ ߛߊ߬ߦߊ ߛߊߓߎ߫ ߘߌ߫߸ ߊ߬ ߣߌ߫ ߞߊ߬ ߓߌ߫ ߦߙߌߞߊ ߟߎ߬ ߖߐߞߌ߫<ref>[http://fr.wikipedia.org/wiki/bombardement&#x20;de&#x20;Bouaké] ߞߎߡߘߊ ߣߌ߲߬ ߘߟߊߡߌ߬ߘߊ߬ߣߍ߲߫ ߦߋ߫ ߞߊ߬ ߝߘߊ߫ ߝߊ߬ߙߊ߲߬ߛߌ ߥߞߌߔߋߘߌߦߊ ߟߋ߬ ߟߊ߫</ref>.

߂߀߀߄ ߣߍߣߍߓߊ ߆ ߡߊ߬ ߁߃:߁߅ ߟߊ߫߸ [[ߛߎߞߐߌ ߛߎ-߂߅]] (soukhoï su-25) ߣߊ߬ ߘߊ߫ ߞߊ߬ ߝߘߊ߫ [[ߞߘߏߥߊߙߌ߫ ߛߊ߲ߡߊ߫ ߞߟߍ ߝߊ߲߬ߞߊ]] ߟߊ߫߸ ߣߴߊ߬ߟߎ߫ ߕߘߍ߬ ߦߋ߫ ߟߊߓߏ߬ߙߌ߬ ߟߊ߫ ߓߌߋߟߏߙߎߛߌ߫ ߛߙߊ߬ߟߊ߬ߞߟߍ߬ߟߊ ߝߌ߬ߟߊ߬ ߟߎ߫ ߓߟߏ߫ ߥߟߊ߫ [[ߓߌߋߟߏߙߎߛߌ߫ ߛߏ߬ߙߌ߬ߡߊ߬ߘߋ߲߬ ߝߊ߲ߞߊ]] ߟߊ߫߸ ߞߘߏߥߊߙߌ߫ ߟߊ߬ߓߏ߬ߙߌ߬ߟߌ߬ߟߊ߫ ߝߌ߬ߟߊ߬ ߟߎ߫ ߕߘߍ߬ ߦߴߊ߬ߟߎ߫ ߘߊߝߍ߬߸ ߏ߬ ߟߎ߫ ߟߋ߬ ߥߊ߫ ߘߊ߫ ߘߐ߬ߝߏ߬ߘߏ߲߬ߠߌ߲ ߘߏ߫ ߞߍ߫ ߝߊ߬ߙߊ߲߬ߛߌ߬ߞߊ ߟߎ߬ ߡߊߞߍ߫ ߦߙߐ ߘߐ߫ [[ߓߎ߬ߥߊ߬ߞߋ߫]] ([[ߜߋ߬ߞߋ߫]])߸ [[ߜߋ߲ߞߐ߰ߖߌ߬ߘߺߊ ߞߊ߲ߓߍ߲|ߜߋ߲ߞߐ߰ߖߌ߬ߘߊ]] ߟߊ߫߸ ߞߊ߬ ߡߐ߰ ߉ ߝߊ߰ ߞߊ߬ ߃߈ ߠߎ߫ ߖߐߞߌ߫ ߝߊ߬ߙߊ߲߬ߛߌ߫ ߣߊ߲߬ߕߌ߮ ߏ߬ ߟߎ߬ ߘߐ߫߸ ߊ߬ ߣߌ߫ ߊߡߍߙߌߞߌ߬ ߣߊ߲߬ߕߊ߲߬ ߞߋߟߋ߲߫ [[ߛ.ߘ.ߞ]] ߘߏ߫ ߛߌ߲߬ߝߏ߲ ߘߐ߫. ߗߍߒߞߊ߲ߠߌ߲ ߏ߬ ߟߋ ߞߍ߫ ߘߊ߫ [[ߜߋ߲ߞߐ߰ߖߌ߬ߘߊ ߓߘߍ߬ߓߘߍ߬ߟߌ ߣߌ߫ ߣߊ߲߬ߕߌ߰ ߞߏߖߊ]] ߖߊ߲߬ߖߏ߲ ߞߏ߲ߢߌ߲߫ ߓߊߖߎߡߊ ߘߌ߫ ߞߊ߬ ߓߊ߲߫ ߞߵߊ߬ ߛߋ߲߭ ߕߘߍ߬ ߊ߬ ߦߙߐ߫ ߘߐߘߓߌ߬ߣߍ߲ ߠߎ߬ ߛߌߦ

== ߊ߬ ߛߊߓߎ ߟߎ߬ ==
ߞߊ߬ߦߌ߯ ߝߊ߬ߙߊ߲߬ߛߌ߫ ߟߊ߫ ߕߍߝߘߊߟߌ ߕߎ߬ߡߊ ߟߊ߫ ߣߊ߲߬ߕߊ߲߬ ߞߟߍ ߞߐߕߊ߲߫ ߕߎߡߊ߫ ߖߏߣߊ ߏ߬ ߟߊ߫߸ ߞߘߏߥߊߙߌ߫ ߕߟߊ߫ ߘߊ߫ ߝߌ߬ߟߊ߫ ߟߋ߬ ߘߌ߫: ߥߙߏ߬ߘߎ߮ ߡߙߊ߬ߣߍ߲߫ ߕߘߍ߬ ߦߋ߫ ߞߘߏߥߊߙߌ߫ ߞߎ߲߬ߠߊ߬ߛߌ߮ ߟߎ߬ ߓߟߏ߫߸ ߞߵߊ߬ ߕߘߍ߬ ߞߐ߬ߘߎ߮ ߡߙߊ߬ߣߍ߲߫ ߕߘߍ߬ ߦߋ߫ ߡߎߙߎ߲ߕߌ ߟߎ߬ ߟߋ߬ ߓߟߏ߫. ߝߊ߬ߙߊ߲߬ߛߌ߫ ߟߊ߫ ߝߊ߲߬ߞߊ ߡߍ߲ ߕߐ߯ ߞߏ߫ [[ߏߔߋߙߊߛߌߦߐ߲ ߟߌߞߐߙߣ]]߸ ߏ߬ ߟߎ߬ ߟߊߓߊ߯ߙߊߣߍ߲߫ ߕߘߍ߬ ߦߋ߫ ߞߏߢߐ߲߯ ߝߌ߬ߟߊ ߟߎ߬ ߕߍߟߊ ߟߋ߬ ߘߐ߫߸ ߊ߬ ߣߌ߫ ߞߊߛߌߞߋ߫ ߓߊ߯ߡߊ ߠߎ߬ ߝߣߊ߫ [[ߡߊ߲߬ߕߏ߲߫ ߘߍ߬ߣߍ߲ ߠߊ߫ ߞߘߏߥߊߙߌ߫ ߘߐ߬ߓߛߏ߬ߟߌ]] (ߏߣߌߛߌ) ߟߎ߫ ߛߊ߫ ߞߊ߬ ߛߋ߫ ߟߊߒߠߦߊ ߕߌ߲߬ߞߎߘߎ߲ ߘߏ߫ ߛߐ߬ߘߐ߲߬ ߠߊ߫.

ߞߏ߬ߣߵߏ߬ ߓߍ߯ ߣߴߊ߬ ߕߊ߫߸ ߣߍߣߍߓߊ ߄, ߂߀߀߄ ߠߊ߫߸ [[ߞߎ߲߬ߠߊ߬ߛߌ߮ ߟߊ߫ ߝߊ߲߬ߞߊ]] ߟߎ߬ ߞߊ߬ ߞߍߒߞߊ߲ߠߌ߲ ߘߏ߫ ߟߊߥߟߌ߬ ߡߎߙߎ߲ߕߌ ߟߎ߬ ߞߊ߲ߡߊ߬߸ ߘߐ߬ߓߛߏ߬ߟߌ߫߫ ߜߟߌߦߊߣߍ߲߸ ߞߊ߬ ߓߊ߲߫ ߞߵߊ߬ ߟߊߓߊ߯ߙߊ߫ ߘߊߞߎ߲߫ ߝߌ߬ߟߊ ߕߍ߫ ߣߴߊ߬ ߟߊߢߎ߲ߣߍ߲߫ ߦߋ߫ ߡ.ߟ.ߛ ߓߟߏ߫ ߞߏ߫ ߞߊ߬ ߞߟߍ߬ ߟߊ߬ߟߐ ߡߊߓߏ߲߬ߧߊ߫߸ ߝߊ߬ߙߊ߲߬ߛߌ߫ ߣߊ߲߬ߕߌ߮ ߟߎ߬ ߞߊ߬ ߖߡߊ߬ߙߌ ߛߐ߬ߘߐ߲߫ ߞߊ߬ ߝߘߊ߫ ߔߊ߬ߙߌ߫ ߟߊ߫ ߞߴߊ߬ߟߎ߫ ߞߊߣߊ߬ ߞߏ߫ ߓߐ߫ ߊ߬ ߘߐ߫߸ ߤߊߟߌ߬ ߣߴߊ߬ ߕߘߍ߬ ߘߊ߫ ߞߏ߫ ߋߟߌߖ߭ߋ߫ ߕߘߍ߬ ߦߴߊ߬ ߡߊߜߟߍ߬ߦߊ߬ ߞߏ ߘߐ߫ ߞߏ߫ ߞߊ߬ ߞߎ߲߬ߠߊ߬ߛߌ߮ ߟߊ߫ ߝߊ߲߬ߞߊ ߏ߬ ߞߎ߲߬ߠߊߛߊ߬ߦߌ߫.ߞߵߊ߬ ߕߘߍ߬ ߣߍߣߍߓߊ ߄ ߛߐ߰ߡߊ߬ߘߊ ߟߊ߫߸ ߛߎ-߂߅ ߝߌ߬ߟߊ ߏ߬ ߟߎ߫ ߕߎ߲߬ ߓߘߊ߫ [[ߝߊ߲߬ߞߊ߬ ߞߎߘߊ]] ߟߎ߬ ߟߊ߫ ߞߟߍ߬ߓߏ߬ߟߏ߲߫ ߞߋߟߋ߲߫ ߘߊ߬ߘߌ߫ ߓߎ߬ߥߊ߰ߞߍ߫߸ ߊ߬ ߣߴߊ߬ߟߎ߫ ߟߊ߫ ߞߣߐ߬ߜߍ߲߬ ߘߊߞߎ߲ (Checkpoint) ߞߋߟߋ߲߫. ߥߎ߬ߙߊ߬ߕߟߋ ߟߊ߫߸ ߊ߬ߟߎ߫ ߞߊ߬ ߍߙ.ߕߋ.ߌ (RTI) ߣߌ߫ ߕߙߏߔߌߞߏ ߖߌ߬ߦߊ߬ߓߏ߲ ߟߎ߫ ߞߴߊ߬ߟߎ߫ ߟߊ߫ ߞߏ߲߭ ߘߌ߫. ߏ߬ ߘߎ߬ߛߊ߬ߜߍ߸ ߞߘߏߥߊߙߌ߫ ߛߏ߬ߙߌ߬ߡߊ߬ߘߋ߲߬ ߝߊ߲ߞߊ (ߝߊ߲߬ߛߌ) ߛߐ߲ߜߐ߫ ߞߋߟߋ߲߫ ߠߎ߫ ߣߊ߬ ߘߊ߫ ߡߍ߲ ߠߎ߬ ߢߍߡߌ߬ߘߊ߬ߣߍ߲߫ ߕߘߍ߬ ߦߋ߫ ߢߍߡߌߘߊ ߞߏ߬ߣߊ߲ ߓߟߏ߫߸ ߏ߬ ߝߣߊ߫ ߞߵߊ߬ߟߎ߫ ߡߊߕߍ߬ߙߍ߲߬ߕߍߙߍ߲߫ ߘߎ߱ߡߊ߬ ߞߊ߬ ߓߎ߬ߥߊ߰ߞߍ߫ ߡߊߜߍ߲߫. ߛߎ-߂߅ ߟߎ߫ ߞߊ߬ [[ߛߜ߭ߍߟߊ߫]] ߣߌ߫ ߓߊߓߎߟߌߝߌ߬ߟߊ߫ ߟߎ߫ ߛߎߡߊ߲߫߸ ߏ߬ ߟߎ߫ ߡߍ߲ ߠߎ߬ ߕߘߍ߬ ߦߋ߫ ߓߎ߬ߥߊ߰ߞߍ߫ ߞߐߡߊ߫ ߦߙߐ߫ ߟߎ߫ ߘߌ߫. ߣߍߣߍߓߊ ߆ ߡߊ߬߸ ߛߊ߲ߡߊ߫ ߘߐߓߛߏߟߌ ߣߐ߬ߝߍ߬ߜߍ߲߫ ߘߊ߫ ߓߐ߲ߜ߭ߐߙߊ߫߸ ߓߙߐߓߐ߫߸ ߛߜ߭ߍߟߊ߫߸ ߊ߬ ߣߌ߫ ߓߎ߬ߥߊ߰ߞߍ߫.
[[ߞߐߕߐ߮:Su-27UBM Radom 2009 c.JPG|thumb|ߓߌߋߟߊߙߎߛߌߞߊ ߟߎ߬ ߟߊ߫ ߛߎ-߂߇ (su-27) ߘߏ߫ ߦߋ߫ ߕߏ߲ ߘߐ߫ (ߒ߬ߞߊ߬ ߘߐ߬ߓߛߏ߬ߟߌ ߞߍ߫ ߘߊ߫ ߛߎ-߂߅ ߟߋ߬ ߟߊ߫)]]

== ߗߍߒߞߊ߲ߠߌ߲ ߞߍߟߌ ==
ߣߍߣߍߓߊ ߆, ߂߀߀߄ ߥߎ߬ߙߊ߬ߕߟߋ ߟߊ߫߸ ߛߎߞߐߌ ߛߎ-߂߅ ߝߌ߬ߟߊ ߟߎ߬ ߥߟߌ߬ ߘߊ߫ ߦߊߡߛߏ߬ߞߙߐ߫ ߛߊ߲ߡߊߘߊ߲ ߠߊ߫߸ ߞߵߊ߬ ߕߘߍ߬ ߊ߬ߟߎ߬ ߦߋ߫ ߟߊߓߏ߬ߙߌ߬ ߟߊ߫ ߓߌߋߟߏߙߎߛߌ߫ ߛߊ߲ߡߊߞߎߟߎ߲ߓߏߙߌߟߊ߫ ߝߌ߬ߟߊ߬ ߟߎ߬ ߓߟߏ߫߸ ߓߏ߬ߙߌߛ ߛߑߡߊߤߌߣ ߣߌ߫ ߦߎߙߌ ߛߎߗߑߞߌ߲ߣ ߠߎ߫, ߊ߬ߟߎ߫ ߝߌߟߊ߲ ߠߎ߬ ߕߘߍ߬ ߦߋ߫ ߞߘߏߥߊߙߌ߫ ߟߊ߬ߓߊ߰ߙߊ߬ߟߊ ߝߌ߬ߟߊ߫ ߟߎ߫ ߟߋ߬ ߘߌ߫߸ ߘߊ߯ߕߌ߫-ߝߊߦߌ߲߫  ߊ߲ߗ߭ ߢߊ߲߬ߘߎ߬ߥߌߟߋ߫ ߣߌ߫ ߝߊߙߌ߲ ߔߊ߬ߕߙߌߛ ߥߋߦߌ߫ ߟߎ߫.

߁߃ ߙߋ߲ ߂߀ ߠߊ߫߸ ߊ߬ߟߎ߫ ߞߵߊ߬ߟߎ߫ ߟߊ߫ ߡߊ߬ߟߐ߲߬ߠߌ߲ ߕߊ߬ߡߌ߲߬ߠߌ߲߬ ߞߏ߫ ߝߟߐ ߞߍ߫ ߝߊ߬ߙߊ߲߬ߛߌ߬ߞߊ ߟߎ߬ ߟߊ߫ ߞߊ߬ߙߊ߲߬ߘߊ (ߟߌ߬ߘߋ) ߘߋߛߑߞߊߙߕ ߞߎ߲߬ߘߐ߫ ߓߎ߬ߥߊ߰ߞߍ߫߸ ߝߊ߬ߙߊ߲߬ߛߌ߫ ߣߊ߲߬ߕߌ߮ ߟߎ߬ ߕߎ߲߬ ߓߘߴߊ߬ߟߎ߫ ߡߊߞߍ߫ ߦߋ߲߬ ߣߊ߲߬ߕߌ߮ ߗߡߍ߬ ߦߙߌߞߊ ߣߌ߫ ߥߊ߬ߜߏ߬ߡߊ߫ (blindé) ߓߌߥߐ߯ߙߐ߫ ߣߌ߫ ߞߐ߫ ߟߎ߫ ߘߌ߫ [[ߔߊ߬ߕߙߌߞ ߘߍߛߑߕߙߌߡߏ߫]] ߟߊ߫ ߡߊ߬ߙߊ ߞߐ߬ߣߐߡߊ߬. ߛߊ߲ߡߊߞߎߟߎ߲ ߏ߬ ߟߎ߫ ߝߌ߬ߟߊ ߘߏ߫ ߘߐ߫ ߞߋߟߋ߲߫ ߞߊ߬ ߙߏߞߍߕߌ ߝߏ߬ߦߌ߬ ߊ߬ߟߎ߫ ߞߊ߲߬ ߦߋ߲߬ ߞߊ߬ ߕߊ ߟߊߥߟߌ߬ ߊ߬ߟߎ߫ ߟߊ߫.

== ߓߐ߬ߣߐ ==
ߒ߬ߓߊ߬ ߘߐ߬ߝߏ߬ߘߏ߲߬ߠߌ߲ ߏ߬ ߟߋ ߝߍ߬ ߛߊ߫߸ ߊ߬ߟߎ߫ ߞߊ߬ ߙߏߞߍߕߌ ߄ ߠߎ߫ ߝߏ߬ߦߌ߫߸ ߞߊ߬ ߡߐ߰ ߁߀ ߝߊ߰ ߞߊ߬ ߃߈ ߠߎ߫ ߖߐߞߌ߫:

* ߝߊ߬ߙߊ߲߬ߛߌ߫ ߣߊ߲߬ߕߌ߯ ߞߐ߬ߣߐ߲߬ߘߐ߫ ߞߊ߬ ߝߘߊ߫ ߙߌߡ.ߊ ߂߲ (RIMa)߸ ߙ.ߌ.ߛ.ߡ (RICM) ߣߌ߫ (515e régiment du train) ߠߎ߬ ߟߊ߫: ߕߌߍߙߌ ߓߙߊߕߌߏ߫߸ ߝߟߌߔ ߞߊߔߑߘߋߝ߭ߌߟ߸ ߝߊߙߊ߲ߛߌߛ ߘߋߟߐ߲߫߸ ߓߋߣߏߥߊ߫ ߡߊߙߑߖ߭ߍ߫߸ ߟߏߙߊ߲ ߘߊߙߊ߲ߓߎ߳ߙ߸ ߔߊߕߋߟߌߦߊ߫ ߝߊߟߋߝ߭ߊߟߎ߫߸ ߝߊߙߊ߲ߞ ߘߎ߳ߝ߭ߊߟ߸ ߋߡߊߣߎ߳ߍߟ ߕߌߟߐߦ߸ ߊ߬ ߣߌ߫ ߘߊ߬ߝ߭ߌߘ ߘߋߞߎ߳ߔߍߙ. 
* [[ߊߡߋߙߌߞߌ߬ ߞߊ߬ߝߏ߫ ߘߍ߬ߣߍ߲|ߊߡߍߙߌߞߌ߬]] ߣߊ߲߬ߕߊ߲߬ ߞߋߟߋ߲߫: ߙߐߓߊߙߕ ߖߋ. ߞߊߙߛߑߞߌ߫߸ ߊߡߍߙߌߞߌ߬ ߛߊ߬ߡߐ (ߊߜ߭ߙߏߣߐߡ)߸ ߏ߬ ߛߊ߲߬ ߄߉ ߟߋ߬ ߕߘߍ߬ ߦߋ߫ ߣߴߊ߬ ߕߘߍ߬ ߦߋ߫ ߓߊ߯ߙߊ߫ ߟߊ߫ ߊߝߙߌߞߊ߫ ߙߊߌߛ ߢߍ߫.

== ߝߊ߬ߙߊ߲߬ߛߌ߬ ߟߊ߫ ߛߊ߯ߘߊߟߌ ==


ߞߊ߲ߕߌ߮ [[ߗ߭ߊߞ ߛ߭ߌߙߊߞ]] ߞߊ߬ ߖߡߊ߬ߙߌ߬ߦߊ ߘߌ߫ ߞߏ߫ ߞߊ߬ ߛߎ-߂߅ ߝߌ߬ߟߊ ߏ߬ ߟߎ߫ ߓߍ߯ ߘߐߕߌߢߍ߫߸ ߞߵߊ߬ ߕߘߍ߬ ߊ߬ߟߎ߫ ߓߘߊ߫ ߥߊ߫ ߖߌ߰ ߦߊߡߛߏ߬ߞߙߐ߫ ߡߙߊ߬ߡߊ߬ߝߋ߲߫ ߕߊ߬ ߞߊ߲ ߣߌ߫ ߖߋ߬ߣߌ߲߬ߕߊ߬ ߕߊ߬ ߞߊ߲ ߠߎ߬ ߡߊ߬. ߁߄ ߙߋ߲ ߁߅ ߟߊ߫߸ ߝߊ߬ߙߊ߲߬ߛߌ߬ߞߊ ߟߎ߬ ߞߊ߬ ߕߏ߲ ߕߊ߬. ߛߋߒߞߏߟߊ ߟߎ߬ ߕߏ߫ ߘߊ߫ ߛߊ߲ߡߊߞߎߟߎ߲߫ ߠߊߓߊ߲ ߡߊߛߐ ߟߋ߬ ߟߊ߫ ߖߋ߬ߣߌ߲߬ߕߊ ߣߌ߫ ߝߏߘߏ߲ߝߋ߲ ߠߎ߬ ߟߊ߫߸ ߓߏߟߏ߲ ߡߍ߲ ߝߘߊߣߍ߲߫ ߦߋ߫ ߝߊ߬ߙߊ߲߬ߛߌ߫ ߞߟߍ߬ߓߏߟߏ߲ ߠߎ߬ ߟߊ߫ ߏߔߋߙߊߛߌߦߐ߲ ߟߌߞߐߙߣ ߘߐ߬ߓߛߏ߬ߟߌ ߞߐ߬ߣߐߡߊ߬߸ ߏ߬ ߟߎ߫ ߞߵߊ߬ߟߎ߫ ߕߏ߫ ߜߟߊ߬ߜߟߊ߫ ߆߅߀ ߖߊ߬ߕߋ߫ ߟߊ߫ ߞߊ߬ ߓߌ߫ ߕߊߢߐ߲߮ ߞߊ߲ߡߊ߬߸ ߒ߬ߞߵߊ߬ߟߎ߫ ߞߵߊ߬ߟߎ߫ ߘߐߡߌ߬ߣߊ߬ ߡߎߣߎ߲߫ ߤߊ߲߯ ߡߐ߱ ߦߋ߫ ߡߊߓߍ߲߬ ߛߊ߲ߡߊߞߎߟߎ߲ ߠߊߡߌߣߌ߲ ߠߎ߬ ߘߐ߫.

ߝߊ߬ߙߊ߲߬ߛߌ߫ ߛߏ߬ߙߌ߬ߡߊ߬ߘߋ߲ ߠߎ߬ ߞߊ߬ ߛߎߞߐߌ ߟߎ߬ ߣߎ߲ ߛߎߡߊ߲߫ ߖߐ߲ߖߐ߲߫ ߞߊ߬ ߊ.ߕ.ߗ߭.ߡ ߡߌߟߊ߲߫ (ATGM Milan) ߝߌ߬ߟߊ߫ ߝߏ߬ߦߌ߫߸ ߞߵߏ߬ ߟߊߥߟߌ߬ ߊ߬ ߝߊ߲߭ ߓߍ߯ ߕߌߢߍ ߡߊߕߊ߲߬ߞߊ ߡߊ߬߸ ߞߏ߬ߣߌ߲߬ ߥߏߦߌߞߊ߫߹ (ߞߏ߬ߣߌ߲߬ ߞߌ߬ߛߍ ߣߊ߭ ߡߍ߲ ߞߍ߫ ߘߊ߫ ߥߋ߲߬ߛߋ߲߬ߓߘߊ ߡߌ߬ߘߊ߬ ߟߊ߫߸ ߏ߬ ߞߍ߫ ߘߴߊ߬ ߝߏߘߏ߲ ߣߴߊ߬ ߖߋ߬ߣߌ߲߬ߠߌ߲ ߠߎ߬ ߛߊߓߎ߫ ߘߌ߫). ߛߎ-߂߅ߎ.ߓ ߙ߭ߋߘ ߂߁ (su-25UB Red 21) ߘߐߕߌߢߍ߫ ߘߊ߫߸ ߊ߬ ߣߌ߫ ߞߊ߬ ߞߐߞߑߔߌߕ (cockpit) ߢߝߍߟߊ ߣߌ߫ ߙ߭ߋߘ ߂߂ ߟߎ߬ ߘߐߕߌߢߍ߫. ߞߘߏߥߊߙߌ߫ ߛߋߒߞߏߟߊ߫ ߞߋߟߋ߲߫ ߝߊ߰ ߘߴߊ߬ ߛߋ߲߬ߝߍ߫. 

ߏ߬ ߝߣߊ߫ ߞߐ ߝߍ߬ ߥߛߎ߬ߣߍ߲߫ ߠߊ߫߸ ߞߘߏߥߊߙߌߞߊ ߟߎ߬ ߟߊ߫ ߣߊ߯ߣߊ߯ ߡ.ߌ-߂߄ (MI-24) ߘߏ߫ ߥߟߌ߬ ߘߊ߫ ߕߊߛߙߊ߫ ߞߊ߲ ߡߊ߬ ߝߊ߬ߙߊ߲߬ߛߌ߬ߞߊ ߟߎ߬ ߘߊ߮ ߟߊ߫ ߦߊߡߛߏ߬ߞߙߐ߫. ߒ߬ߞߊ߬ ߘߎ߰ߡߊ߬ ߝߏߦߟߌ ߘߏ߫ ߞߊ߬ ߝߍ߭ ߓߌ߬ߟߊ߫ ߏ߬ ߟߊ߫߸ ߞߊ߬ ߣߊ߯ߣߊ߮ ߏ߬ ߞߘߊߡߴߊ߬ ߡߊߕߊ߮ ߟߊ߫ ߦߋ߲߬ ߠߊ߫.

ߏߔߋߙߊߛߌߦߐ߲ ߟߌߞߐߙߣ ߡߙߊ߬ߓߊ߮ ߞߊ߬ ߡ.ߌ-߂߄ ߝߌ߬ߟߊ ߟߎ߬ ߣߌ߫ ߡ.ߌ-߈ (TI-HVT) ߟߎ߫ ߘߐߕߌߢߍ߫ ߞߏ ߖߡߊ߬ߙߌ߬ߦߊ߫߸ ߊ߬ ߣߌ߫ ߣߊ߯ߣߊ߮ ߌ.ߊ.ߙ.߃߃߀ (IAR.330) ߔߎ߳ߡߊ ߡߍ߲ ߠߎ߬ ߟߐ߬ߣߍ߲߫ ߕߘߍ߬ ߦߋ߫ ߦߊߡߛߏ߬ߞߙߐ߫ ߞߊ߲ߕߌ߯ ߞߎߓߋ ߟߊ߫. ߡ.ߌ-߂߄ ߝߌ߬ߟߊ ߣߌ߫ ߔߎ߳ߡߊ ߟߎ߬ ߥߊ߬ߦߊ߫ ߘߊ߫ ߟߋ߬߸ ߞߵߊ߬ ߕߘߍ߬ ߝߍ߭ ߟߋ߬ ߓߌ߬ߟߊ߫ ߘߊ߫ ߡ.ߌ-߈ ߟߊ߫ (ߡߛߌߟߌ߫) ߜߘߍ߫ ߓߟߏ߫.

== ߞߐߝߟߌ߫ ߖߏߣߊߖߏߣߊ ߟߎ߬ ==
ߝߊ߬ߙߊ߲߬ߛߌ߬ߞߊ ߟߎ߬ ߟߊ߫ ߘߊ߮ ߞߍߒߞߊ߲ߠߌ߲ ߕߎ߬ߡߊ߬ߙߋ߲߫ ߞߋߟߋ߲ ߡߊ߬߸ ߞߍ߬ߟߍ ߘߏ߲߬ ߘߊ߫ ߞߘߏߥߊߙߌߞߊ ߟߎ߬ ߟߊ߫ ߣߊ߲߬ߕߌ߮ ߟߎ߬ ߣߌ߫ ߝߊ߬ߙߊ߲߬ߛߌ߬ ߕߊ ߟߎ߬ ߕߍ߫ [[ߊߓߌߖߊ߲߬]] ߛߊ߲ߡߊߘߊ߲ ߡߊߡߙߊ߬ ߞߏ ߘߐ߫߸ ߦߋ߲߬ ߡߍ߲ ߢߊ߬ߕߣߐ ߓߏ߲߬ߓߊ߫ ߝߊ߬ߙߊ߲߬ߛߌ߬ߞߊ ߟߎ߬ ߡߊ߬ ߛߊ߲ߡߊ߫ ߛߍ߲ ߘߏ߫ ߘߐߓߍ߲߬ ߞߏ ߘߐ߫.

ߣߍߣߍߓߊ ߆, ߂߀߀߄ ߠߊ߫߸ [[ߛ߭ߊߙߟ ߓߑߟߋ߫ ߜ߭ߎ߬ߘߋ]] ߞߵߊ߬ ߞߊ߲ߠߊߓߐ߫ ߞߘߏߥߊߙߌ߫ ߖߌ߬ߦߊ߬ߞߊ߲߬ߛߏ ߟߊ߫ ߜߋ߲ߞߐ߰ߖߌ߬ߘߊ ߞߊ߲ߕߌ߮ ߞߐߓߌߟߊߘߋ߲ ߠߎ߬ ߡߊ߬߸ ߕߊߛߙߊ ߟߊ߫ ߝߊ߬ߙߊ߲߬ߛߌ߬ߞߊ ߟߎ߬ ߞߊ߲ߡߊ߬ ߊߓߌߖߊ߲߬ ߛߏ ߞߣߐ߫߸ ߏ߬ ߞߍ߫ ߘߊ߫ ߝߊ߬ߙߊ߲߬ߛߌ߬ߞߊ ߟߎ߬ ߟߊ߫ ߘߐߝߏߘߏ߲ ߣߐ߬ ߞߟߊߡߊ߲ ߠߋ߬ ߘߐ߫ ߘߐ߫ [[ߞߘߏߥߊߙߌ߫ ߛߏ߬ߙߌ߬ߡߊ߬ߘߋ߲߬ ߝߊ߲ߞߊ]] (FANCI) ߟߎ߫ ߓߟߏ߫߸ ߊ߬ ߣߌ߫ ߝߊ߬ߙߊ߲߬ߛߌ߬ߞߊ ߟߎ߬ ߟߊ߫ ߕߊߛߙߊߟߌ ߡߍ߲ ߞߊ߬ ߞߘߏߥߊߙߌߞߊ ߟߎ߬ ߟߊ߫ ߛߊ߲ߡߊ߫ ߝߊ߲ߞߊ ߟߎ߬ ߓߍ߯ ߘߐߕߌߢߍ߫. ߏ߬ ߞߍ ߝߊ߬ߙߊ߲߬ߛߌ߬ߞߊ ߥߊ߯ ߦߙߌߞߊ ߟߎ߬ ߟߊߓߐ߫ ߘߊ߫ ߦߋ߲߬ ߥߊ߬ߥߎߟߋ ߏ߬ ߢߍߛߌߟߊ߲ߢߍ ߡߊ߬.

== ߞߐߝߟߌ ߥߊ߯ߕߌ߫ ߞߎ߲߬ߕߊ߰ ߖߊ߲ ߞߘߐ߫ ==
ߞߘߏߥߊߙߌ߫ ߛߊ߲ߡߊߞߎߟߎ߲ ߠߎ߬ ߓߍ߯ ߘߐߕߌߢߍ߫ ߘߊ߫ ߟߋ߬ ߞߐߘߍ߫߸ ߝߊ߬ߙߊ߲߬ߛߌ߬ߞߊ ߟߎ߬ ߟߊ߫ ߘߐ߬ߝߏ߬ߘߏ߲߬ߠߌ߲ ߞߐ ߘߐ߫߸ ߏ߬ ߟߋ ߥߊ߫ ߘߊ߫ ߞߍ߫ ߛߊߓߎ߫ ߘߌ߫ ߞߊ߬ ߞߘߏߥߊߙߌ߫ ߛߏ߬ߙߌ߬ߡߊ߬ߘߋ߲߬ ߝߊ߲ߞߊ ߟߎ߬ ߟߊ߫ ߞߍߒߞߊ߲ߠߌ߲߫ ߠߊߥߟߌ߬ߣߍ߲ ߠߊߟߐ߬߸ ߊ߬ߟߎ߫ ߕߘߍ߬ ߦߴߊ߬ ߝߍ߬ ߞߊ߬ ߖߡߊ߬ߣߊ ߦߙߐ߫ ߡߌ߬ߘߊ߬ߣߍ߲ ߠߎ߬ ߡߌ߬ߘߊ߬ ߡߍ߲ ߛߋ߲߬ߝߍ߫ ߕߎ߲߯ߣߌ߲߫.

== ߡߊ߬ߡߙߊ߬ߟߌ߬ߟߊ ߟߎ߬ ߣߌ߫ ߛߙߊ߬ߟߊ߬ߞߟߍ߬ߟߊ ߟߎ߬ ==
ߊ߬ߟߎ߫ ߞߐߛߊߦߌ ߝߍ߬ ߦߊߡߛߏ߬ߞߙߐ߫߸ ߓߌߋߟߏߙߎߛߌ߫ ߛߊ߲ߡߊߞߎߟߎ߲߫ ߓߏߙߌߟߊ߫ ߝߌ߬ߟߊ ߟߊߘߏ߲߰ ߘߊ߫ ߞߊ߬ ߥߴߊ߬ߟߎ߫ ߘߌ߫ [[ߦߊߡߎߛߏ߬ߞߙߐ߫]] ߞߎߓߋ ߟߊ߫.

ߊߓߌߖߊ߲߬ ߝߣߊ߫߸ ߣߍߣߍߓߊ ߉ ߡߊ߬߸ ߟߌߞߐߙߣ ߝߊ߲ߞߊ ߗߍ߬ߘߋ߲ ߘߏ߫ ߟߎ߫ ߥߟߌ߬ ߘߊ߫ ߞߊ߬ ߥߊ߫ ߛߊ߲ߡߊߘߊ߲ ߡߌ߬ߣߊ߬ ߞߊ߬ ߎߞߙߍߣߌ߲߫ ߡߊ߬ߘߏ߬ߣߌ߲߬ߠߌ߲߬ߟߊ߲ (transporteur) ߊ߲ߕߣߏߝ߭ ߊߣ-߁߂ ߡߌ߬ߘߊ߬ ߊ߬ ߣߌ߫ ߞߊ߬ ߡߐ߰ ߁߅ ߟߎ߫ ߝߣߊ߫ ߡߌ߬ߘߊ߫ ߦߋ߲߬߸ ߡߍ߲ ߠߎ߬ ߝߊ߲߬ߓߊ ߕߘߍ߬ ߦߋ߫ ߎߞߙߍߣߌ߲ߞߊ ߟߎ߬ ߘߌ߫߸ ߊ߬ ߣߌ߫ ߙߎ߬ߛߌ ߟߎ߬ ߣߌ߫ ߓߌߋߟߏߙߎߛߌ ߟߎ߬߸ ߏ߬ ߟߎ߫ ߟߋ߬ ߟߊߢߎ߲ߣߍ߲߫ ߕߘߍ߬ ߦߋ߫ ߡߙߊ߬ߡߊ߬ߝߋ߲߬ߞߏ ߣߌ߫ ߛߊ߲ߡߊߞߎߟߎ߲ ߘߐߓߍ߲ߠߌ߲ ߠߎ߬ ߟߊ߫߸ ߊ߬ ߣߌ߫ ߜߊ߬ߜߏ߫ ߟߊ߫ ߡߙߊ߬ߞߊ߲ ߠߊ߫ ߙߎ߬ߛߌ߫ ߣߊ߯ߣߊ߮ ߟߎ߬. ߏ߬ ߟߎ߫ ߘߊߘߐߢߌ߬ߣߌ߲߬ߞߊ߬ ߘߊ߫ ߝߊ߬ߙߊ߲߬ߛߌ߬ ߝߊ߲߬ߞߊ ߞߙߍߞߙߍߣߍ߲ ߠߎ߬ ߓߟߏ߫ ߕߟߋ߬ ߣߊ߲߯ߣߌ߲߫ ߖߊ߬ߣߍ߲ ߞߘߐ߫ ߊߓߌߖߊ߲߬߸ ߞߊ߬ ߣߊ߬ ߕߴߊ߬ߟߎ߫ ߟߊߓߌ߬ߟߊ߫ ߟߊ߫ ߞߊ߬ ߥߴߊ߬ߟߎ߫ ߘߌ߫ ߙߎ߬ߛߌ߫ ߞߐ߲ߛߎߟߊ (consul) ߟߊ߫ ߣߍߣߍߓߊ ߁߁ ߡߊ߬߸ ߏ߬ ߞߍ߫ ߘߊ߫ [[ߡߊ߲߬ߕߏ߲߬ߕߍ ߓߊߙߊ߲ߕߏ߲߫ ߥߎߟߋ߲ ߘߍ߬ߘߊ]] ߗߋߘߋ߲ ߘߏ߫ ߟߎ߫ ߢߣߊ߫ ߟߋ߬߸ ߏ߬ ߞߍ߫ ߘߊ߫ ߔߊ߬ߙߌ߫ ߟߊ߫ ߖߊ߬ߡߊߙߌ ߟߋ߬ ߟߊ߫.

ߏ߬ ߕߟߋ߬ ߟߏ߯ߟߎ ߡߊ߬߸ ߓߌߋߟߏߙߎߛߌߞߊ ߡߐ߰ ߛߋ߯ߦߌ߲߫ ߠߎ߫ ߦߋ߫ ߘߊ߫ ߕߜ߭ߏ߫ ߞߎ߲߬ߠߊ߬ߛߌ߮ ߟߎ߬ ߓߟߏ߫ ߜ߭ߊߣߊ߬ ߓߐߕߏ߲ ߠߊ߫߸ ߞߵߊ߬ ߕߘߍ߬ ߊ߬ߟߎ߫ ߦߋ߫ ߖߌ߰ߖߊ߰ߟߋ߲ (minibus) ߘߏ߫ ߞߣߐ߫. ߒ߬ߓߊ߬ ߛߊ߲ߡߊߞߎߟߎ߲߫ ߓߏߙߌߟߊ ߝߌ߬ߟߊ ߏ߬ ߟߎ߫ ߘߏ߫ ߘߐ߫ ߞߋߟߋ߲߫ ߕߘߍ߬ ߦߴߏ߬ ߟߎ߫ ߟߋ߬ ߘߐ߫ ߛߊ߫.

ߕߜ߭ߏ߫ ߞߣߐߟߊ ߞߏߕߌ߯ [[ߝߊߙߊ߲ߛߏߥߊ߫ ߓߏ߬ߞߏ߫]] ߞߵߊ߬ ߡߙߌߘߐ ߕߊ߬ ߞߏ߫ ߞߵߊ߬ߟߎ߫ ߟߊߡߙߊ߬ ߞߊ߬  (DGSE) ߣߌ߫ (SCTIP) (ߡߊ߲߬ߕߏ߬ߕߍ ߕߐ߲ߓߟߏߡߊ ߟߎ߬ ߟߊ߫ ߛߋߒߞߏߟߦߊ ߣߝߊ߬ߢߐ߰ߦߊ ߗߋߘߊ) ߟߎ߫ ߟߊ߫ ߟߐ߲ߠߌ߲߫ ߝߊ߬ߙߊ߲߬ߛߌ߬ ߟߊ߫ ߟߊ߬ߛߌ߰ߘߊ ߟߊ߫ ߟߏߡߍ߫߸ ߏ߬ ߟߎ߫ ߟߋ߬ ߞߵߊ߬ߟߎ߫ ߝߊߙߊ߲ߝߊ߯ߛߌ ߟߎ߬ ߟߊߕߊ߬ߡߌ߲߬. ߞߏ߬ߣߌ߲߬ ߊ߬ ߞߍ߫ ߘߊ߫ ߦߏ߫ ߝߊ߬ߙߊ߲߬ߛߌ߫ ߞߎ߲߬ߠߊ߬ߛߌ߮ ߟߎ߫ ߕߎ߲߬ ߕߴߊ߬ ߝߍ߬ ߞߊ߬ ߞߏ߫ ߓߴߊ߬ ߘߐ߫߸ ߏ߬ ߞߍ ߝߊߙߊ߲ߛߏߥߊ߫ ߓߏ߬ߞߏ߫ ߞߊ߬ ߝߙߍ߬ ߞߍ߫ ߞߵߊ߬ߟߎ߫ ߜߍ߲߫ ߞߵߊ߬ ߕߘߍ߬ ߊ߬ ߓߘߴߊ߬ߟߎ߫ ߟߊߘߊ߬ߙߏ߫ ߞߎ߲߬ߢߐ߮ ߝߌ߬ߟߊ߫ ߖߊ߬ߣߍ߲ ߞߘߐ߫. ߏ߬ ߞߴߊ߬ߟߎ߫ ߖߍ߲ߛߍ߲߫ ߘߴߏ߬ ߦߙߐ ߡߎ߰ߡߍ ߘߐ߫.

ߛߊ߲ߡߊߞߎߟߎ߲ ߣߌ߫ ߣߌ߫ ߛߎߞߐߌ ߞߣߐߡߐ߮ ߟߎ߬ ߟߊߓߐ߫ ߘߊ߫ ߕߜ߭ߏ߫ ߞߵߊ߬ߟߎ߫ ߟߊߛߋ߫ ߓߌߋߟߏߙߎߛߌ߫ ߡߙߊ߬ߡߊ߬ߝߋ߲߬ ߖߎ߬ߟߊ߫ ߡߊߟߐ߲ߣߍ߲ߓߊ ߘߏ߫ ߟߋ߬ ߓߟߏ߫ ߞߏ߫ [[ߙߏߓߍߙ ߡߐ߲ߕߏߦߊ߫]]߸ ߏ߬ ߦߋ߫ ߋߟߌߖ߭ߋ߫ ߞߟߍ߬ߡߐ߰ ߞߘߐ ߘߏ߫ ߟߋ߬ ߘߌ߫ ߝߊߙߊ߲ߛߏߥߊ ߡߌߕߋߙߊ߲߫ ߠߊ߫ ߥߊ߯ߕߌ ߟߊ߫. ߛߊ߲ߡߊߞߎߟߎ߲߫ ߓߏߙߌߟߊ ߦߎ߬ߙߌ ߛߎߛ߭ߑߞߍ߲߫ ߣߌ߫ ߛߋߒߞߏߟߊ߫ ߓߊߙߌߛ ߛߑߡߊߤߍ߲߫ ߟߎ߫ ߡߊ߫ ߟߊߞߐߟߐ߲߫ ߞߊ߬ߦߌ߯ ߥߊ߯ߕߌ ߏ߬ ߟߊ߫.

ߓߌߋߟߏߙߎߛߌߞߊ ߘߏ߫ ߟߎ߫ ߟߊ߫ ߝߐߟߌ߫ ߘߐ߫ ߞߏ߫ ߊ߬ ߞߍߣߍ߲߫ ߦߴߊ߬ ߦߋ߫ ߓߌߋߟߏߙߎߛߌ߫ ߣߊ߲߬ߕߌ߰ߦߊ ߟߋ߬ ߘߊߞߘߐ߫ ߡߎߣߎ߲߬.

== ߝߛߍ߬ߝߛߍ߬ߟߌ ==
ߝߊ߬ߙߊ߲߬ߛߌ߫ ߣߊ߲߬ߕߌ߰ ߞߕߌߘߊ ߞߊ߬ ߞߕߌߘߊ ߝߛߍ߬ߝߛߍ߬ߟߌ ߘߏ߫ ߘߊߦߟߍ߬ ߘߊ߫ ߂߀߀߅ ߟߊ߫ ߔߊ߬ߙߌ߫߸ ߊ߬ߟߋ߬ ߝߊ߰ߟߌ߬ ߞߏ ߣߌ߲߬ ߞߊ߲ߡߊ߬.

߂߀߁߆ ߟߊ߫߸ ߝߊ߬ߙߊ߲߬ߛߌ߬ ߘߊߘߐߢߌߣߌ߲ߞߊߟߌ߫ ߞߕߌߟߊߟߊ߫ ߛߊߓߌߣ ߞߋߙߌߛ ߟߊߢߎ߲߫ ߘߊ߫ ߘߐ߬ߛߙߋ ߟߊ߫ ߞߏ ߟߊ߫ ߞߊ߬ߦߌ߯ ߂߀߁߂ ߟߊ߫ (ߏ߬ ߟߋ ߘߏ߲߬ ߦߋ߫ ߞߕߌߟߊߟߊ߫ ߣߊ߯ߣߌ߲ߣߊ߲ ߘߌ߫ ߞߊ߬ߦߌ߯ ߞߕߌ ߘߊߡߌ߬ߣߊ߫ ߘߊ߫)߸ ߏ߬ ߟߋ ߞߵߊ߬ ߢߌߣߌ߲߫ ߞߏ߫ ߞߊ߬ ߣߊ߬ ߞߏߕߌ߯ ߞߘߐ߫ [[ߘߏߡߣߌߞ ߘߋ߫ ߝ߭ߟߌߔߍ߲߫]] ߣߌ߫ [[ߡߌ߬ߛ߭ߍߟ ߊߟߌߦߐߕ ߡߊ߬ߙߌ߫]] ߣߌ߫ [[ߡߌ߬ߛ߭ߍߟ ߓߊߙߑߣߌߋߙ]] ߟߎ߫ ߘߌ߫ ߞߊ߲ߓߍ߲ ߞߕߌߖߌ߲ ߢߊߞߘߐ߫߸ ߞߏ߫ ߛߌߞߊ߫ ߞߍߣߍ߲߫ ߊ߬ߟߎ߫ ߡߊ߬ ߞߴߊ߬ߟߎ߫ ߓߘߊ߫ ߊ߬ ߟߊߥߟߌ߬ ߊ߬ ߡߊ߫ ߞߊ߬ ߓߌߋߟߏߙߎߛߌ߫ ߛߙߊ߬ߟߊ߬ߞߟߍ߬ߟߊ ߟߎ߬ ߓߐ߫ ߞߕߌߘߊ ߘߊߞߘߐ߫ ߛߌߞߊ߫ ߞߍߣߍ߲߫ ߦߴߏ߬ ߟߎ߫ ߡߍ߲ ߠߎ߬ ߡߊ߬ ߞߍ߲ߞߊ߲ߠߌ߲ ߘߐ߫ ߝߊ߬ߙߊ߲߬ߛߌ߬ ߝߊ߲ߞߊ ߟߎ߬ ߞߊ߲߬.  

== ߞߕߌ ==
ߞߕߌ ߏ߬ ߡߊߕߊ߯ ߘߊ߫ ߞߐߝߍ߬ ߊ߬ ߛߋ߲߬ߧߊ߬ ߝߟߐ ߘߐ߫ ߞߊ߬ ߥߴߊ߬ ߓߌ߬ߟߊ߬ ߕߙߊߓߊ ߟߊ߫ ߂߀߂߀ ߠߊ߫߸ ߞߵߏ߬ ߞߎ߲߭ ߞߍ߫ ߞߍ߲ߘߍߦߊ ߞߏߖߊ ߘߌ߫߸ ߞߵߊ߬ ߡߊߕߍ߬ߙߍ߲߬ߕߍߙߍ߲߫ ߛߋ߲߬ߧߊ߬ ߦߙߌߞߊ߫ [[ߞߏߙߏߣߊ ߓߊ߰ߙߋ߲ ߝߎ߬ߓߊ߬ߖߎ߯ߖߎ߮]] ߞߏߛߐ߲߬߸ ߞߕߌ ߏ߬ ߘߊߦߟߍ߬ ߘߊ߫ ߕߙߊߓߊ ߂߉, ߂߀߂߁ ߠߊ߫ ߔߊ߬ߙߌ߫ ߣߊ߲߬ߕߌ߰ ߞߕߌߖߌ߲ (Cour d'Assise) ߢߊߞߘߐ߫. ߞߕߌ ߘߊߘߐߢߌߣߌ߲ߞߊ ߞߍ߫ ߘߊ߫ ߞߎ߲߬ߢߐ߮ ߛߊ߬ߓߊ߫ ߞߘߐ߫. ߏ߬ ߞߍ ߡߊ߬ߝߌ߲߬ߓߊ߰ߕߐ ߛߊ߬ߓߊ ߟߎ߬ ߟߊ߫ ߞߕߌ ߕߍ߰ ߘߴߊ߬ߟߎ߫ [[ߞߐߓߊ߯ߦߊ]] ߛߐ߫ ߞߏ߲ߞߏߘߌ߬ߓߌ ߁߅, ߂߀߂߁ ߠߊ߫߸ ߞߵߊ߬ߟߎ߫ ߓߌ߬ߟߵߊ߬ߟߎ߫ ߛߌ߭ ߥߛߎ ߟߊ߫.

== ߣߌ߲߬ ߝߣߊ߫ ߘߐߜߍ߫ ==

== ߡߟߋߞߎߦߊ ==

== ߦߟߌߣߐ ߣߌ߫ ߦߟߌߡߊߛߙߋ ߟߎ߬ ==

[[ߦߌߟߡߊ:ߓߘߍ߬ߓߘߍ߬ߟߌ ߣߌ߫ ߣߊ߲߬ߕߌ߰ ߞߏߖߊ]]
[[ߦߌߟߡߊ:ߘߐ߬ߝߐ]]
[[ߦߌߟߡߊ:ߘߎ߰ߡߊ߬ߛߓߍ ߛߌ߲߬ߝߏ߲ ߘߎ߱ ߞߊ߲߬]]
