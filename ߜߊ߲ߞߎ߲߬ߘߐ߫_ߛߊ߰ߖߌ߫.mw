'''ߛߊ߰ߖߌ߫ ߞߡߊ߬ߙߊ߫''' (ߡߊߟߐ߲ߕߐ߮ ߦߋ߫ ''ߜߊ߲ߞߎ߲߬ߘߐ߫ ߛߊ߰ߖߌ߫'' ߟߋ߬ ߘߌ߫) ߕߘߍ߬ ߦߋ߫ [[ߓߎ߬ߛߋ߫]] ߡߊ߲߬ߛߊ ߟߋ߬ ߘߌ߫ ߡߍ߲ ߠߊ߫ ߞߎߓߋߘߊ ߕߘߍ߬ ߦߋ߫ ߜߊ߲߫ ߞߎ߬ߙߎ ߞߎ߲߬ߕߍ ߡߊ߬ ߛߊ߫ ߛߋ߫ ߞߊߣߊ߬ ߞߴߊ߬ ߟߊ߫. ߊ߬ ߡߊߟߐ߲ߣߍ߲߫ ߦߴߊ߬ ߣߌ߫ [[ߛߊ߬ߡߘߎ߬ߜߍ߫ ߕߎ߬ߙߋ߫|ߊ߬ߟߌ߬ߡߊߡߌ߲߫ ߛߊ߭ߡߏ߬ߙߌ߬ ߕߎ߬ߙߋ]] ߟߊ߫ ߞߍ߬ߟߍ ߟߋ߬ ߡߊ߬ ߞߏߛߓߍ߫. ߛߊ߭ߡߏ߬ߙߌ߫ ߞߍ߫ ߘߊ߫ ߛߊ߰ߖߌ߫ ߟߊ߫ ߖߌ߲߭ ߡߌ߬ߘߊ߬ߜߏ߬ߦߊ߬ ߞߏ ߟߋ߬ ߡߍ߲߫ ߕߌ߲ߘߌ ߏ߬ ߞߏߛߐ߲߬߸ ߊ߬ ߞߊ߬ ߝߙߍ߬ ߢߌߣߌ߲߫ ߏ߬ ߞߟߍ߬ߞߏ ߡߵߏ߬ ߟߋ ߘߐ߫ ߝߎߚߎ߫ ߤߊ߲߯ ߞߊ߬ ߢߊ߫ ߛߐ߬ߘߐ߲߫ ߊ߬ ߡߊ߬. ߊ߬ߟߌ߬ߡߊߡߌ߲߫ ߥߊߕߐߟߊ ߊ߬ ߞߊ߲ߡߊ߬߸ ߊ߬ ߞߊ߬ ߞߟߍ߬ߓߏ߬ߟߏ߲߬ ߞߋߟߋ߲߫ ߘߏ߲߬ [[ߞߡߍ߬ߓߙߋߡߊ߫ ߕߎ߬ߙߋ߬]] ߓߟߏ߫߸ ߞߵߏ߬ ߟߐ߬ [[ߞߊ߲ߞߊ߲߫]] ߘߟߊߛߌ߰ ߟߊ߫ ߕߡߍߢߍ߫߹ ߊ߬ߟߋ ߖߍ߬ߘߍ ߞߊ߬ ߛߊ߰ߖߌ߫ ߞߟߍ߬ ߞߵߊ߬ ߡߊߣߐ߬. 

== ߞߍ߬ߟߍ ߟߊߥߌ߬ߟߌ ߊ߬ ߞߊ߲ߡߊ߬ ==
ߛߊ߭ߡߏ߬ߙߌ߫ ߥߊ߬ߞߊߟߌ ߛߊ߰ߖߌ߫ ߞߍ߬ߟߍ ߡߊ߬߸ ߊ߬ ߡߴߏ߬ ߞߏ ߘߏ߲߬ ߡߐ߰ ߛߌ߫ ߓߟߏ߫ ߝߵߊ߬ ߖߍ߬ߘߍ߸ ߞߊ߬ߕߎ߲߰ ߝߙߍ߬ ߟߊ߫ ߞߟߍ ߟߋ߬ ߦߴߊ߬ߟߋ߬ ߘߌ߫߸ ߏ߬ ߟߋ ߘߏ߲߬ ߣߐ߰ߡߊ߲߫ ߊ߬ߟߋ ߡߊ߬ ߞߏߖߎ߯ߦߊ߫. ߏ߬ ߞߵߊ߬ ߕߘߍ߬ ߛߊ߭ߡߏ߬ߙߌ߫ ߣߌ߫ ߞߊ߲ߞߊ߲ߞߊ ߟߎ߬ ߕߎ߲߬ ߓߘߊ߫ ߕߊ߬ ߢߐ߲߮ ߞߊ߲߬ [[ߛߙߋ߫ ߓߙߋߡߊ߫]] ߞߟߍ߬ ߞߏ ߘߐ߫߸ ߏ߬ ߝߣߊ߫ ߘߌߡߌ߲ ߦߋ߫ ߊ߬ߟߌ߬ߡߊߡߌ߲߫ ߘߐ߫. 

ߊ߬ߟߌ߬ߡߊߡߌ߲ ߞߵߊ߬ ߘߐ߯ߞߍ߫ ߞߡߍ߬ߓߙߋߡߊ߫ ߡߊߛߙߊ߬ ߞߵߊ߬ ߟߊ߫ ߥߊ߫ ߞߊ߲ߞߊ߲߫ ߘߟߊߛߌ߰ ߟߊ߫߸ ߞߏ߫ ߌ ߦߋ߫ ߥߊ߫ ߞߊ߲ߞߊ߲߫ ߡߌߣߌ߲߫ ߞߘߍߜߍ߫߸ ߡߐ߱ ߦߋ߫ ߛߋ߫ ߘߏ߲߬ ߠߊ߫߸ ߒ߬ߞߊ߬ ߡߐ߰ ߛߌ߫ ߞߊ߫ ߓߐ߫ ߞߊ߲ߞߊ߲߫ ߘߊ ߝߍ߬. ߤߊߟߌ߬ ߣߴߊ߬ ߘߍ߲߫ ߘߊ߫ ߞߊ߲ߞߊ߲ߞߊ ߟߎ߬ ߓߍ߯ ߝߣߊ߫ ߓߐ ߟߋ߬ ߟߊ߫߸ ߏ߬ ߦߋ߫ ߞߍ߫ ߒ߬ߞߊ߬ ߒߘߐ߯ [[ߘߊߦߌ]] ߟߋ߬ ߞߊ߫ ߓߐ߫. 

=== ߓߘߊߡߛߏ ߘߊߘߐߗߍ ===
ߊ߬ߟߋ ߖߍ߬ߘߍ ߞߵߊ߬ ߘߐߓߍ߲߬ ߞߊ߬ ߥߊ߫ ߛߊ߰ߖߌ߫ ߖߏ߬ߡߊ߲߬ߘߍ߫ ߞߊ߲ߡߊ߬. ߊ߬ ߛߋ ߦߋ߲߬߸ ߊ߬ ߞߊ߬ ߝߍ߬ߙߍ ߛߎ߮ ߓߍ߯ ߘߏ߫ ߞߍ߫ ߞߊ߬ ߛߊ߰ߖߌ߬ ߟߊ߫ ߓߘߊ߫ ߡߛߏ ߦߋ߫. ߊ߬ ߞߵߊ߬ ߦߌ߬ߘߵߏ߬ ߟߊ߫ ߞߴߏ߬ ߦߴߊ߬ ߘߍ߬ߡߍ߲߬ ߞߵߊ߬ ߗߍ߬ ߟߊߓߌ߬ߟߵߊ߬ ߦߋ߫߸ ߞߏ߫ ߣߴߊ߬ ߛߋ߫ ߘߴߏ߬ ߟߊ߫߸ ߊ߬ ߘߴߏ߬ ߞߴߊ߬ߟߋ ߖߘߍ߬ߞߊߣߌ߲ ߠߊ߫ [[ߓߘߊߡߛߏ]] ߘߌ߫. ߡߏ߬ߛߏ ߝߣߊ߫ ߞߵߏ߬ ߟߊ߬ߤߘߍ ߟߊߡߌ߬ߘߵߊ߬ ߟߊ߫߸ ߞߏ߫ ߣߴߊߟߊ߫ ߛߐ߲߬ ߘߊ߫ ߞߏ߫ ߒ ߘߴߏ߬ ߞߴߌ ߦߋ߫ ߝߊ߰ߡߊ. 

ߓߘߊߡߛߏ ߛߋߣߍ߲ ߛߏ ߞߣߐ߫߸ ߊ߬ ߞߵߊ߬ ߟߊ߫ ߝߊ߲߬ߝߘߊ ߘߐߓߍ߲߬. ߞߊ߬ ߓߊ߲߫ ߞߵߊ߬ ߓߟߏߦߊ߫ ߛߏ ߘߐߞߊ߬ ߕߎߡߊ ߟߎ߬ ߣߴߊ߬ ߡߊߥߙߍߥߙߍ߫ ߕߎߡߊ ߟߎ߬ ߟߊ߫. ߏ߬ ߕߘߍ߬ ߦߋ߫ ߖߌ ߡߊߘߏ߬ߣߌ߲ ߠߋ߬ ߘߌ߫ ߞߵߊ߬ ߞߴߊ߬ ߗߍ߬ ߟߊ߫ ߡߎ߯ߓߏ߲ ߞߣߐ߫. ߊ߬ ߘߏ߲߬ ߞߵߏ߬ ߘߊߓߊ߲߫ ߠߋ߬ ߝߴߊ߬ ߣߊ߬ ߖߌ ߥߦߏ߬ߕߐ ߦߋ߫ ߟߊ߫ ߞߊ߬ ߓߐ߫ ߡߎ߯ߓߏ߲ ߞߘߐߟߊ ߘߐ߫. ߊ߬ ߞߵߏ߬ ߟߋ ߞߍ߫ ߗߋ ߟߊ߫ ߥߊ ߘߌ߫ [[ߛߊ߬ߡߘߎ߬ߜߍ߫ ߕߎ߬ߙߋ߫|ߛߊ߬ߡߘߎ߬ߜߍ߫]] ߞߐ߫ ߞߏ߫ ߓߊ߯ߙߊ ߓߘߊ߫ ߓߊ߲߫. 

==== ߞߍ߬ߟߍ ߟߊߥߟߌ߬ ====
ߛߊ߭ߡߏ߬ߙߌ߫ ߞߵߏ߬ ߟߋ ߞߴߊ߬ ߝߐ ߘߴߊ߬ ߟߊ߫ [[ߛߏ߬ߝߊ]] ߟߎ߬ ߢߍ߫ ߞߴߊ߬ߟߎ߬ ߦߋ߫ ߞߍ߬ߟߍ ߟߊߥߟߌ߬. ߏ߬ ߟߎ߬ ߕߊ߬ߡߌ߲߬ ߘߊ߫ ߞߏ߲߬ߞߊ߲߬ ߞߋߟߋ߲߫ ߞߋߟߋ߲ ߠߎ߬ ߜߊ߬ߛߍ߬ ߟߊ߫ ߞߊ߬ ߕߌ߲ߘߌ ߦߟߍ߬. ߛߊ߰ߖߌ߫ ߖߏ߬ߡߊ߲߬ߘߍ߫ ߞߵߊ߬ ߝߴߊ߬ ߟߊ߫ ߞߟߍ߬ߘߋ߲ ߠߎ߬ ߢߍ߫ ߞߏ߫ ߞߊ߬ [[ߡߎ߯ߓߏ߲]] ߘߊߦߟߍ߬߸ ߊ߬ߟߎ߬ ߥߊ߫ ߘߴߊ߬ߟߎ߬ ߢߊ ߟߊߕߊ߬ ߡߎ߮ ߘߊ߬ߙߏ߬ߣߍ߲ ߠߊ߫. ߓߋ߬ ߘߡߊߘߡߊ ߡߍ߲ ߠߎ߬ ߕߘߍ߬ ߦߋ߫ [[ߡߏ߬ߙߌ߬ߝߊ]] ߟߎ߬ ߣߌ߫ ߞߙߏ ߟߎ߬ ߘߐ߫߸ ߊ߬ߟߎ߬ ߦߋ߫ ߓߊ߲߫ ߣߴߏ߬ ߜߊ߬ߛߌ߬ ߟߊ߫ ߕߎ߬ߡߊ ߡߍ߲߸ ߊ߬ߟߎ߫ ߞߵߊ߬ ߦߋ߫ ߛߋ߫ ߓߘߊ߫ ߞߴߊ߬ߟߎ߬ ߟߊ߫. ߏ߬ ߟߋ ߞߍ߫ ߘߊ߫ ߛߊ߰ߖߌ߫ ߖߏ߬ߡߊ߲߬ߘߍ߫ ߖߊ߲߬ߞߌ߬ߣߍ߲ ߘߌ߫ ߓߌ߲߬ߓߊߏ ߛߊ߲ߘߐߕߊ ߟߊ߫ ߣߊߟߌ߬ߡߎ߲߫ ߛߊ߬ߦߊ ߘߌ߫. ߞߊ߬ ߓߘߊߡߛߏ ߕߴߊ߬ ߟߊ߫ ߣߕߊ߬ߘߐ߬ߛߌ߮ ߘߐ߫ ߛߊ߫. 

== ߞߐߝߟߌ ߣߌ߫ ߓߘߊߡߛߏ ߟߊ߫ ߞߏ ߡߌ߬ߘߊ߬ ߢߊ ==
ߛߊ߰ߖߌ߫ ߝߊ߱ ߞߐ ߘߐ߫߸ ߊ߬ ߕߘߍ߬ ߦߋ߫ ߡߐ߱ ߟߎ߬ ߢߣߊ߫ ߞߏ߫ ߓߘߊߡߛߏ ߛߌߟߊ߲ߣߍ߲ ߠߋ߬ ߥߟߊ߫ ߞߵߊ߬ ߞߎ߲߬ߘߐߕߋ߬. ߡߐ߱ ߟߎ߬ ߞߵߏ߬ ߡߊߘߏ߲߬ߕߐ ߦߋ߫ ߊ߬ߟߌ߬ߡߊ߬ߡߌ߲߫ ߣߴߊ߬ ߟߊ߫ ߞߍ߬ߟߍ ߟߊ߫ ߕߡߊ߬ߦߌ ߘߌ߫. ߊ߬ߟߌ߬ߡߊߡߌ߲ ߞߵߊ߬ ߞߊ߲ߕߏ߫ ߞߴߊ߬ߟߎ߫ ߦߋ߫ ߖߊ߲߬ߝߊ߬ߒߕߋ ߣߌ߲߬ ߡߌ߬ߘߊ߬. ߊ߬ ߓߊ߲߫ ߘߊ߫ ߞߵߊ߬ ߝߐ߫ ߞߏ߫ ߡߊߟߐ߬ ߛߊ߰ߖߌ߫ ߞߵߌ ߘߐߖߊߙߏ߫؟ ߊ߬ ߞߊ߲߫ ߞߴߊߟߎ߫ ߦߴߊ߬ ߝߊ߰߹ ߓߊߏ߬ ߡߐ߱ ߡߍ߲ ߞߵߊ߬ ߞߊ߬ߣߌ߲߬ߢߐ߲߰ ߞߘߐ ߖߊ߲߬ߝߊ߫߸ ߏ߬ ߕߍ߫ ߞߢߵߊ߬ ߞߊ߬ߣߌ߲߬ߢߐ߲߰ ߞߎߘߊ ߖߊ߲߬ߝߊ߬ ߟߊ߫ ߝߏ߫ ߣߴߊ߬ ߡߴߊ߬ ߘߌߦߊߣߍ߲ߕߊ߫ ߜߘߍ߫ ߦߋ߫. ߏ߬ ߟߋ ߞߍ߫ ߘߊ߫ ߓߘߊߡߛߏ ߝߣߊ߫ ߝߊ߱ ߘߌ߫ ߜߊ߲ߞߎ߲߬ߘߐ߫ ߛߊ߰ߖߌ߫ ߝߊ߰ ߢߊ ߡߊ߬߸ ߞߵߊ߬ ߣߡߌߛߊߣߍ߲ ߡߊ߬ߟߏ߬ߦߊ߬ߣߍ߲ ߕߏ߫. ߏ߬ ߞߍ ߊ߬ߟߌ߬ߡߊߡߌ߲ ߞߵߊ߬ ߘߐ߮ ߟߎ߬ ߛߊ߯ߘߊ߫ [[ߞߊ߲ߞߊ߲߫]]. 

== ߛߓߍߘߊ ߟߎ߬ ==
[[ߛߊ߬ߡߘߎ߬ߜߍ߫ ߟߊ߫ ߘߐ߬ߝߐ]]: ߜߊ߲ߞߎ߲߬ߘߐ߫ ߛߊ߰ߖߌ߫ ߟߊ߫ ߘߐ߬ߝߐ ߣߌ߲߬ ߦߋ߫ ߛߊ߬ߡߘߎ߬ߜߍ߫ ߟߊ߫ ߘߐ߬ߝߐ ߞߊ߬ߝߊ ߘߐ߫, ߞߐߜߍ߫  () ߟߊ߫. 

== ߦߟߌߡߊߛߙߋ ߟߎ߬ ==
[[ߦߌߟߡߊ:ߊߝߙߌߞߌ߬ ߡߊ߲߬ߛߊ]]
[[ߦߌߟߡߊ:ߛߊ߬ߡߘߎ߬ߜߍ߫ ߕߎ߬ߙߋ߫]]
[[ߦߌߟߡߊ:ߖߌ߬ߣߍ߫ ߘߐ߬ߝߐ]]
