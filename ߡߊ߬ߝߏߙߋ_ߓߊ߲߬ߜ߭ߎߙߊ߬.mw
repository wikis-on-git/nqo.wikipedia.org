{{ߘߕߊߓߐߞߛ}}

'''ߤߊߖߊ߬ ߊߌߛߊߕߎ߬ ߡߊ߬ߝߏߙߋ ߓߊ߲߬ߜ߭ߎߙߊ߬''' ߡߏߦߌ߫ ߘߊ߫ ߁߉߁߀ ߠߋ߬ ߟߊ߫ [[ߥߏ߲ߞߌߝߏ߲߫]]߸ ߞߊ߬ ߛߊ߬ ߁߉߇߆ ߟߊ߫ ߓߎߞߊߙߍߛߕ߸ ߊ߬ ߕߘߍ߬ ߦߋ߫ ߖߌ߬ߣߍ߬ ߟߊ߫ ߘߍ߲ߖߘߍߟߦߊ ߕߐ߲ߘߋ߲ ߘߏ߫ ߟߋ߬ ߘߌ߫߸ ߊ߬ ߣߌ߫ [[ߖߌ߬ߣߍ߫ ߓߘߍ߬ߓߘߍ߬ߟߌ߬]] ߡߛߏ ߘߍ߲ߖߘߍߟߦߊ ߞߐ ߘߐ߫. ߊ߬ ߕߘߍ߬ ߦߋ߫ ߘߍ߬ߘߐ߬ߞߏ ߟߎ߬ ߞߏߕߌ߮ ߘߌ߫ ߁߉߇߀ ߟߊ߫.

== ߞߊ߲߬ߛߓߍߟߌ ==
ߊ߬ ߡߏߦߌ߫ ߘߊ߫ ߁߉߁߀ ߝߊ߲߭ ߠߋ߬ ߝߍ߬ ߥߏ߲ߞߌߝߏ߲߫߸ ߦߋ߲߬ ߡߍ߲ ߦߋ߫ [[ߞߐ߬ߦߊ߫ ߡߙߊ߬ߓߊ߰ߘߊ]] ߘߐ߫ ߕߊ߲߬. ߊ߬ ߓߐߣߍ߲߫ ߦߋ߫ [[ߛߏ߬ߛߏ]] ߟߎ߬ ߟߋ߬ ߘߐ߫. ߊ߬ ߡߐ߬ ߘߊ߫ ߞߏ߲ߞߏߛߏ ߟߋ߬ ߟߊ߫߸ ߊ߬ ߟߊ߫ ߘߋ߲ߓߦߊ ߟߎ߬ ߦߋ߫ ߡߐ߲ߠߌ߲ ߠߋ߬ ߟߊ߫. ߊ߬ ߓߐ߫ ߘߊ߫ ߕߌ߲߬ߞߎߘߎ߲ ߏ߬ ߘߐ߫ ߦߋ߲߬ ߞߊ߬ ߥߊ߫ [[ߞߐߣߊߞߙߌ߫]]߸ ߊ߬ ߕߘߍ߬ ߦߋ߫ ߞߙߊߟߌߟߊ ߟߋ߬ ߘߌ߫߸ ߊ߬ ߕߘߍ߬ ߦߴߊ߬ ߛߋߞߏ ߞߍ߫ ߟߴߊ߬ ߗߍ߬ ߝߍ߬ ߛߴߊ߬ߟߎ߬ ߘߌ߫ ߛߴߊ߬ߟߎ߬ ߘߋ߲߫ ߛߊ߬ߓߊ ߟߎ߬ ߟߓߊߟߏ߫ ߟߊ߫. ߊ߬ ߕߘߍ߬ ߦߋ߫ ߞߎ߲߬ߝߌ߲ ߠߋ߬ ߘߌ߫ ߥߊ߯ߕߌ ߏ߬ ߟߊ߫. ߊ߬ ߞߊ߬ ߖߍ߬ߣߍ߬ ߘߍߒߖߘߍߟߦߊ ߞߐߡߊߓߌ߲ߓߌ߲߫ ߞߊߕߌ߫߸ ߊ߬ ߣߴߊ߬ ߘߏ߲߬ ߘߊ߫ [[ߛߋߞߎ߬ ߕߎ߬ߙߋ]] ߝߍ߬ ߁߉߅߃ ߝߘߏ߬ߓߊ߬ ߝߎߙߎ߲ߞߎߟߌ ߘߐ߫߸ ߏ߬ ߟߋ ߞߊ߬ ߡߏ߬ߛߏ ߟߎ߬ ߞߟߊߓߎ ߘߏ߲߲߬ ߞߵߊ߬ߟߎ߬ ߟߊߟߐ߬ ߊ߬ߟߎ߫ ߛߋ߲߬ߞߊ߲߫. ߝߎ߬ߙߎ߲߬ߞߎ߬ߟߌ ߓߊ߲ߣߍ߲߸ ߊ߬ ߞߍ߫ ߘߊ߫ ߡߏ߬ߛߏ ߟߎ߬ ߟߊ߫ ߘߍ߬ߘߊ ߞߊ߲ߕߌ߮ ߘߌ߫ [[ߊߝߙߌߞߌ߬ ߓߍ߯ߦߊ ߟߊߘߍ߭]] ߘߐ߫. ߁߉߅߄ ߠߊ߫߸ ߊ.ߓ.ߟ ߟߊ߫ ߟߊ߬ߘߍ ߘߏ߫ ߛߋ߲߭ߝߍ߬߸ ߊ߬ ߞߵߊ߬ ߞߊ߬ߝߏ߬ߢߐ߲߮ ߡߛߏ߬ߡߊ߲ ߠߎ߬ ߡߊߞߟߌ߫ ߞߴߊ߬ߟߎ߬ ߦߴߊ߬ߟߎ߫ ߝߎ߬ߙߎ߲߬ߞߎ߫ ߊ߬ߟߎ߫ ߗߍ߬ ߟߎ߬ ߟߊ߫ ߟߊߝߋ߲ ߠߎ߬ ߘߐ߫ ߣߴߏ߬ ߟߎ߫ ߞߵߊ߬ߟߎ߫ ߓߊ߲߬ ߘߏ߲߬ ߠߊ߫ ߊ.ߓ.ߟ ߘߐ߫߸ ߊ߬ ߣߌ߫ ߞߵߊ߬ߟߎ߬ ߟߊ߫ ߡߊ߬ߛߘߌ ߟߎ߬ ߣߌ߫ ߝߊߘߌߦߊߓߐ߫ ߘߊߜߍߟߍ߲ ߠߎ߬ ߝߋ߬ߙߋ߫ ߞߵߏ߬ ߞߍ߫ [[ߊ.ߓ.ߟ]] ߡߊߘߍ߬ߡߍ߲ ߘߌ߫. ߥߊ߯ߕߌ߫ ߞߋߟߋ߲ ߏ߬ ߟߊ߫߸ ߊ߬ ߞߊ߬ ߡߌ߬ߙߌ߲߬ߘߌ ߡߛߏ߬ ߛߍ߬ߘߏ߲߬ߠߊ ߟߎ߬ ߛߌ߲ߘߌ߫ ߞߊ߬ ߓߊ߲߫ ߞߵߊ߬ߟߎ߬ ߞߎ߲߬ߠߊߛߌ߰߸ ߊ߬ ߣߌ߫ ߞߵߊ߬ߟߎ߬ ߡߊߞߊ߬ߙߊ߲߬ߢߊ߬ [[ߡߏ߬ߙߌ߬ߝߊ]] ߖߛߐ߫ ߣߴߊ߬ ߜߊ߬ߛߌ߬ ߢߊ ߟߎ߬ ߟߊ߫.

ߊ߬ ߡߊߝߌ߲߬ߣߍ߲ ߞߴߊ߬ ߓߘߊ߫ ߘߐ߬ߛߙߋ ߘߏ߫ ߟߊߕߊ߬ߡߌ߲߬ ߕߐ߲ߘߋ߲߫ ߠߊߥߛߎߣߍ߲ ߘߏ߫ ߡߊ߬߸ ߊ߬ ߟߊߥߛߎ߫ ߘߊ߫ ߁߉߅߅ ߥߊ߬ߛߌ߬ߥߙߊ ߟߊ߫ ߞߴߊ߬ ߦߋ߫ ߕߊߡߊ߲ ߇߀ ߀߀߀ ߛߙߴߊ߬ ߣߌ߫ ߛߊ߲߬ ߞߋߟߋ߲߫ ߟߊ߬ߥߛߎ߬ߟߌ߬ ߞߏߟߌߞߏߟߌ ߝߣߊ߫. ߡߏ߬ߛߏ ߟߎ߬ ߟߊ߫ ߟߐ߲߬ߛߋ߲߬ߞߊ߲߬ߠߌ߲ ߘߏ߫ ߞߐ ߘߐ߫߸ ߊ߬ ߟߊ߫ ߥߛߎ ߛߕߊ ߡߊߖߌ߰ ߘߊ߫ ߞߵߊ߬ ߞߍ߫ ߞߊߙߏ߫ ߛߓߊ߬ ߘߌ߫ ߁߉߅߆ ߞߏ߲ߞߏߜߍ ߟߊ߫߸ ߏ߬ ߘߐ߫ ߊ߬ ߡߊ߫ ߘߏ߫ ߜߘߍ߫ ߞߍ߫ ߥߛߎ ߟߊ߫ ߝߏ߫ ߕߋ߬ߟߋ߫ ߂߈ ߘߐߙߐ߲߫. 

ߘߍߒߖߘߍߟߦߊ ߛߐ߬ߘߐ߲߬ߣߍ߲ ߁߉߅߈ ߠߊ߫߸ ߊ߬ ߞߍ߫ ߘߊ߫ [[ߖߌ߬ߣߍ߬ ߓߍ߯ߦߊ ߞߙߎߞߊ|ߖߌ߬ߣߍ߬ ߓߍ߯ߦߊ߫ ߞߙߎߞߊ]] ߓߘߍ߬ߓߘߍ߬ߟߌ߬ ߛߓߍߘߊ  ߛߌ߲߬ߝߏ߲ ߘߏ߫ ߘߌ߫߸ ߛߊ߲߬ ߕߊ߲߫ ߕߊ߬ߡߌ߲߬ߣߍ߲ ߞߐ߫߸ ߊ߬ ߞߍ߫ ߘߊ߫ ߘߍ߬ߘߐ߬ߞߏ ߟߎ߬ ߞߏߕߌ߮ ߘߌ߫ ߁߉߇߀ ߣߌ߫ ߁߉߇߆ ߕߍ߫. ߊ߬ ߛߊ߬ ߘߊ߫ ߁߉߇߆ ߟߊ߫ [[ߓߎߞߊߙߍߛߕ]]߸ ߙߎߡߊߣߌ߫. 

== ߜߟߌߦߊ ߛߐ߬ߘߐ߲߬ߣߍ߲ ==
ߞߵߊ߬ ߟߊߥߟߌ߬ ߊ߬ ߜߟߌߦߊ ߡߵߊ߬ ߟߊ߫ ߛߍ߬ߘߏ߲ ߞߏߛߐ߲߬߸ ߖߌ߬ߣߍ߫ ߞߎ߲߬ߠߊ߬ߛߌ߮ ߞߵߊ߬ ߖߌ߬ߦߊ߬ߓߍ ߟߊ߫ ߛߟߌ߫ ߘߟߊߛߌ߫ ߞߋߟߋ߲߫ ߓߟߎ ߞߊ߲߬. ߝߏ߫ ߣߊ߲߬ߕߌ߮ ߟߎ߬ ߟߋ߬ ߞߊ߬ ߛߟߌ ߟߊߓߋ߬ [[ߕߎ߬ߙߋ]] ߟߊ߫ ߛߊ߬ߦߊ ߞߐ ߘߐ߫ ߞߵߊ߬ ߣߐ߬ߘߐߓߌ߬ߟߊ߫ [[ߖߌ߬ߣߍ߬ ߕߊߡߊ߲]] ߠߊ߫.

== ߦߟߌߡߊߛߙߋ ==
[[ߦߌߟߡߊ:ߖߌ߬ߣߍ߫ ߓߘߍ߬ߓߘߍ߬ߟߌ߬ߟߊ]]
[[ߦߌߟߡߊ:ߛߍ߬ߘߏ߲߬ߠߊ]]
[[ߦߌߟߡߊ:ߖߌ߬ߣߍ߬ ߞߏߕߌ߮]]
