             ߢߣߊߡߦߊ ߖߘߌߢߊ ߘߎ߱ ߞߊ߲߬    
ߘߎ߰ߞߟߏ ߣߌ߲߬ ߞߊ߲߬ ߸ ߢߣߊߡߦߊ ߦߋ߫ ߓߎ߯ ߟߊ߫ ߢߊ߫ ߛߌߦߊߡߊ߲߫ ߠߋ߬ ߡߊ߬، ߖߘߌ ߓߊߖߎ ߦߋ߫ [[ߓߐ߲ߛߐ߲ߢߐ߲߯ߦߊ]] ߡߍ߲ ߘߌ߫ ߏ߬ ߞߍߢߊ ߣߴߊ߬ ߟߌ߬ߤߟߊ ߟߎ߬ ߛߌߦߊߡߊ߲ߓߊ ߟߋ߬، ߝߣߊ߫ ߸ ߊ߬ߟߎ߬ ߓߐߣߍ߲߫ ߢߐ߲߮ ߡߊ߬ ߣߍ߲ߞߍ߫ ߥߟߊ߫ ߓߊߞߍ߫، ߣߌߡߊ߫ ߡߌߛߍ߲ ߢߟߋߢߟߋ ߟߎ߬ ߕߊ߫ ߖߘߌ߫ ߢߊ ߘߐߞߣߍߣߍ߲߫ ߞߏߛߓߍ߫ ߞߊ߬ ߕߊ߬ߡߌ߲߬ ߝߙߋߞߋ߫ ߟߊ߫ ߣߍ߲ߞߍ߫ ߝߍߘߍ߲ߝߋ߲ ߠߎ߬ ߣߌ߫ ߓߌߦߊ߲ ߠߎ߬ ߓߘߊ، ߞߣߊ߬ ߘߐߝߌ߲߬ ߡߌߡߐ߫ ߡߐ߱ ߟߎ߬ ߓߘߊ، ߊ߬ ߦߋ߫ ߟߋ߬ ߦߏ߫ ߕߙߏ߬ߞߏ ߟߎ߬ ߦߋ߫ ߢߊ ߡߍ߲ ߸ ߓߊ ߏ߬ ߓߊ߯ ߘߝߊ߫ ߞߊ߬ ߕߊ߬ߡߌ߲߬ ߞߍ߲ߖߘߍߡߦߊ߫ ߟߊ߫ ߞߏߕߊ߲߫߸ ߊ߬ ߘߌ߫ ߕߊ߬ߡߌ߲߬ ߝߙߋߞߋ߫ ߟߊ߫ ߞߊ߬ ߘߐߝߌ߲߬ ߓߘߍߞߍ߭. 
ߒ߬ߓߊ߬ ߝߋ߲ ߡߍ߲ ߕߐ߯ ߞߏ߫ ߞߍ߲ߘߍ ߟߎ߬ : (ߣߌߡߊ ߣߌ߫ ߝߍߘߍ߲ߝߋ߲ ߠߎ߬ ߞߊ߬ߣߌ߲߬) ߸ ߏ߬ ߟߎ߬ ߡߌ߬ߛߍ߲߬ߡߊ߲ ߠߴߊ߬ ߞߎ߲߬ߓߊ߬ߓߊ ߓߍ߯ ߛߋ߫ ߟߊ߫ ߢߣߊߡߦߊ ߟߊߖߍ߲ߛߍ߲߫ ߠߊ߫ ߞߊ߬ ߓߎ߯ ߓߐ߲ߛߐ߲ߢߐ߲߯ߦߊ ߘߐ߫ ߟߋ߬ ߞߘߊߎ߫ ߞߊ߬ ߕߊ߬ߡߌ߲߬ ߘߎ߰ߞߟߏ ߟߝߊ߫ ߟߊ߫ ߟߋ߬ ߘߍ߯. 
       ߖߘߌ ߞߍߢߊ ߘߊ߲ߝߋ߲߫ ߡߊߖߌ߰ߣߍ߲ ߠߎ߬ ߓߘߊ 
ߖߊ߲߭ ߡߍ߲ ߦߋ߫ ߖߘߌ ߛߐ߰ߙߊ߲߬ߢߊ ߘߌ߫ ߸ ߏ߬ ߝߏߦߌ߬ ߕߍ߫ ߘߊ߲ߝߋ߲ ߡߊߖߌ߰ߣߍ߲ ߠߎ߬ ߟߊ߫، ߏ߬ ߘߐ߫߸ ߗߍ߬ ߕߴߊ߬ߟߎ߬ ߘߐ߫ ߡߛߏ߬ ߕߴߊ߬ߟߎ߬ ߘߐ߫ ߸ ߊ߬ ߓߍ߯ ߞߋߟߋ߲ߞߋߟߋ߲ߣߊ ߦߋ߫ ߛߋ߫ ߟߊ߫ ߖߘߌ߫ ߟߴߊ߬ ߞߋߟߋ߲ߠߊ߫ ߞߵߊ߬ ߕߘߍ߬ ߘߏ߫ ߡߊ߫ ߡߊ߰ ߘߏ߫ ߟߊ߫. 
ߘߊ߲ߝߋ߲߫ ߡߊߖߌ߰ߣߍ߲ ߠߎ߬ ߦߋ߫ ߢߐߛߌ ߣߌ߫ ߡߢߐߞߘߐ ߟߎ߬ ߟߋ߬ ߘߌ߫ ߡߍ߲ ߠߎ߬ ߕߴߛߋ߫ ߟߊ߫ ߦߋ߫ ߟߊ߫ ߢߊ߫ ߟߊߞߏߟߏ߲ ߠߊ߫ ߡߌ߬ߛߍ߲߬ߧߊ߫ ߞߏ߬ߖߎ߮ ߡߊ߬ ߸ ߏ߬ ߟߎ߬ ߦߋ߫ ߝߏߋ߫ ߞߋߟߋ߲ ߠߎ߬ ߟߋ߬ ߘߌ߫ ߸ ߊ߬ߟߎ߬ ߖߘߌߢߊ ߝߣߊ߫ ߘߐߞߣߍߣߍ߲߫ ߕߋ߲߬ ߠߋ߬ ߞߏߛߓߍ߫ ߸ ߓߊߏ߬ ߊ߬ߟߎ߬ ߦߋ߫ ߓߎ߯ ߟߊ߫ ߘߐ߬ߕߍ߰ߕߍ߰ߟߌ ߟߋ߬ ߘߐ߫، ߏ߬ ߓߊ߯ ߞߍ߫ ߞߍ߫ ߟߊ߫ ߸ ߊ߬ ߘߴߊ߬ ߘߐߞߎ߬ߙߎߞߙߎ߬ ߝߟߐ߫ ߡߎߣߎ߲߬ ߞߊߕߌ߫ ߸  ߊ߬ ߘߌ߫ ߟߊߡߌ߬ߛߍ߲߬ߧߊ߫ ߏ߬ ߘߐ߫ ߞߵߊ߬ ߕߍߡߟߊ ߟߊߞߙߋ߬ߞߙߋ߫ ߸ ߞߣߊ߬ ߕߍ߰ ߊ߬ ߕߍߡߊ߬ ߝߌ߬ߟߊ߬ ߘߌ߫ ߜߊߘߌ߫ ߸ ߊ߬ ߞߎߘߎ߲ ߏ߬ ߓߍ߯ ߞߍߣߍ߲߫ ߠߴߊ߬ ߕߊ߫ ߣߌߡߊ߫ ߘߌ߫ ߏ߬ ߘߌ߫ ߘߏߦߌ߲߫ ߸ ߏ߬ ߟߎ߬ ߘߌߣߊ߬ ߘߐߕߍ߰ ߄ ߘߌ߫ ߸ ߈ ߘߌ߫ ߸߁߆ ߘߌ߫ ߸߃߂ ߘߌ߫ ߸ ߆߄ ߘߌ߫ ߸ ߞߊ߬ ߕߊ߬ߡߌ߲߬ ߖߘߌߖߘߌ߫ ߟߊ߫ ߞߊߟߌߦߊ߫ ߘߐ߫ ߕߋ߲߬ ߞߘߊߎ߫ ، ߖߘߌ ߟߞߊߟߌߦߊߢߊ߫ ߛߎ߮ ߢߌ߲߬ ߠߋ߬ ߞߐߛߐ߲߬ ߸ ߖߊ߲߬ߞߊߙߏ ߘߏ߫ ߢߐߛߌ ߥߟߴߊ߬ ߡߢߐߞߘߐ ߟߎ߬ ߓߊ߯ ߖߘߌ ߘߊߡߌ߬ߣߊ߬ ߓߌ߬ ߸ ߛߊߣߌߛߊߕߍ߫ ߊ߬ߟߎ߬ ߘߌ߫ ߘߋ߲߫ ߥߊ߯ ߗߡߍ߬ ߦߙߌߞߊ߫ ߖߊ߲߫ ߠߊߥߟߏ߫ ߖߡߊ߬ߣߊ߬ ߞߋߟߋ߲ ߝߊ߲߭ ߓߍ߯ ߟߊߝߵߏ߬ ߖߊ߲߬ߞߊߙߏ ߟߊ߫ ߞߋߟߋ߲ߘߌ߫ ߸ ߣߴߏ߬ ߟߋ߬ ߞߊ߬ ߕߘߍ߬ ߛߊ߫ ߊ߲ ߖߋ߬ߟߌ ߣߴߊ߲ ߓߎ߬ߦߌ߬ߞߘߎ ߟߎ߬ ߞߍ߲ߘߍ߫ ߊ߬ ߢߊ ߡߊ߬ ߸ ߏ߬ ߟߎ߬ ߘߌ߫ ߜߦߐߞߟߐߜߍ ߞߟߍ߬ߓߏ߬ߟߏ߲߬ ߛߌߦߊߡߊ߲߫ ߠߊߥߟߌ߬ ߢߐ߲߮ ߞߐ߫ ߊ߬ߟߎ߬ ߞߊߡߊ߬ ߸ ߞߊ߬ ߕߊ߯ ߓߊ߰ߖߌ ߟߎ߬ ߟߊߥߎ߲߬ߝߊ߲߫ ߊ߬ߟߎ߬ ߞߊ߲߬ ߞߵߊ߬ߟߎ߬ ߛߌߟߊߛߊ߬ ߜߋߙߊ߫. 
            ߖߘߌ ߞߍߢߊ ߝߍߘߍ߲ߝߋ߲ ߠߎ߬ ߓߘߊ 
ߛߊ߬ߣߊ߲ ߧߋ߫ ߛߋ߫ ߝߍߘߍ߲ߝߋ߲ ߞߎ߲ߓߊߓߊ ߟߎ߫ ߡߊ߬ ߸ ߊ߲ ߧߴߊ߬ ߟߐ߲߫ ߝߟߐ߫ ߞߏ߫ ߊ߬ ߝߣߊ߫ ߢߟߋߢߟߋ ߘߏ߫ ߟߎ߫ ߦߋ߫ ߖߘߌ߫ ߟߊ߫ ߘߐ߬ߕߍ߰ߟߌ ߟߋ߬ ߘߐ߫ ، ߊ߬ ߞߎ߲߬ߓߊ߬ߓߊ ߟߎ߬ ߖߘߌߢߊ ߣߴߊ߬ߟߎ߬ ߘߋ߲ߧߊ ߘߐ߫ ߸ ߊ߬ߟߎ߬ ߡߎߣߎ߲ߣߍ߲߫ ߣߌߡߊ߫ ߞߎ߲ߓߊ ߟߎ߬ ߟߊ߫ ߞߏߛߓߍ߫ ߸ ߓߊߏ߬ ߗߍ߬ߦߊ ߣߴߊ߬ ߡߎ߬ߙߊ߲ ߠߎ߬ ߦߋ߫ ߝߙߋ ߘߏ߫ ߟߎ߫ ߟߊ߫ ߸ ߏ߬ ߟߎ߬ ߦߋ߫ ߝߙߋߗߍ ߘߌ߫ ، ߡߛߏ߬ߦߊ ߝߣߊ߫ ߣߴߊ߬ ߖߐ߯ߙߊ߲ ߦߋ߫ ߝߙߋߡߛߏ ߟߎ߬ ߟߊ߫ ߸ ߝߙߋ ߘߏ߫ ߟߎ߫ ߔߊ߯ߟߏ߲ ߘߌ߫ ، ߗߍ߬ߡߊ߲ ߣߌ߫ ߡߛߏ߬ߡߊ߲ ߓߍ߯ ߦߋ߫ ߞߟߊ߬ ߞߋߟߋ߲߫ ߠߊ߫ ߸ ߏ߬ ߘߏ߫ ߟߎ߫ ߝߌ߬ߟߊ ߦߋ߫ ߖߎ߬ ߞߋߟߋ߲߫ ߠߊ߫ ߛߊ߫ ߞߏ߬ߣߵߊ߬ߟߎ߬ ߕߍ߫ ߞߟߊ߬ ߞߋߟߋ߲߫ ߠߊ߫ ، ߘߏ߫ ߟߎ߫ ߗߍ߬ߡߊ߲ ߣߴߊ߬ ߡߛߏ߬ߡߊ߲ ߖߘߍ߬ ߕߍ߫ ߞߍ߫ ߟߊ߫ ߖߎ߬ ߞߋߟߋ߲߫ ߠߊ߫ ߝߋߎ߫ ، ߦߏ߫ : ߕߡߊߙߏ ߣߌ߫ ߕߌ߲߭ ߠߎ߬ ، ߝߍߘߍ߲ߝߋ߲ ߓߊ߯ ߝߢߐ ߡߌ߬ߘߊ߬ ߞߊ߬ ߕߋ߬ߟߋ ߥߎߢߊ߲ߥߎߢߊ߲ ߡߌ߬ߘߊ߬ ߸ ߞߊ߬ ߦߌߟߌ߲ ߣߌ߫ ߛߍ߮ ߛߎ߮ ߘߏ߫ ߟߎ߫ ߛߊ߬ߡߊ߲߬ ߘߎ߱ ߘߐ߫ ߸ ߊ߬ ߝߌߘߊ ߟߎ߬ ߘߴߏ߬ ߟߊߛߙߏ߫ ߞߊ߬ ߞߍ߫ ߖߍ߲߭ ߘߌ߫ ߸ ߓߊߏ߬ ߓߟߎ ߟߋ߬ ߝߍߘߍ߲ߝߋ߲ ߖߐ߬ߝߐ ߣߴߊ߬ ߝߎ߬ߘߌ ߓߍ߯ ߘߌ߫ ߞߋߟߋ߲ߘߌ߫ ، ߝߍߘߍ߲ߝߋ߲ ߘߡߊߢߌߣߌ߲ߣߍ߲ ߏ߬ ߘߌ߫ ߝߙߋ ߟߎ߬ ߟߊߓߐ߫߸ ߝߙߋߡߛߏ ߘߌ߫ ߟߐ߬ ߝߙߋߗߍ ߕߍߡߊ߬ ߗߊ߫߸ ߝߙߋߓߘߊ ߝߊߣߍ߲߫ ߝߙߋߡߎ߮ ߟߊ߫ ߸ ߏ߬ ߘߌߣߊ߬ ߖߊ߬ ߞߊ߬ ߘߊߦߟߍ߬ ߞߊ߬ ߖߎߟߎ߲߫ ߝߙߋߡߛߏ ߝߙߋߣߎ߲߫ ߣߡߊߣߍ߲ ߞߊ߲߬ ߞߊ߬ ߣߙߊ߫ ߏ߬ ߟߊ߫ ߞߣߊ߬ ߘߏ߲߬ ߜߛߍߛߍ߫ ߞߊ߬ ߕߊ߯ ߞߟߌߙߋ߲ ߠߊߞߍ߫ ߓߎ߬ߝߊ߲ ߞߣߐ߫ ، ߞߣߐߕߊ ߞߍߣߍ߲ ߠߴߏ߬ ߘߌ߫ ، ߝߙߋ߫ ߟߊߞߍߣߍ߲ ߏ߬ ߘߌ߫ ߦߟߍ߬ߡߊ߲߬ ߦߙߌߘߋ߲ ߘߌ߫ ، ߞߟߌߙߋ߲ ߘߌ߫ ߞߍ߫ ߞߟߏ ߘߌ߫ ߥߟߴߊ߬ ߞߌ߬ߛߍ، ߓߎ߬ߝߊ߲ ߘߌ߫ ߞߍ߫ ߊ߬ ߓߎ߭ ߣߴߊ߬ ߖߌ ߟߎ߬ ߘߌ߫، ߦߙߌߘߋ߲ ߞߌ߬ߛߍ ߥߟߴߊ߬ ߞߟߏ ߏ߬ ߟߎ߬ ߘߌ߫ ߛߋ߫ ߝߍߘߍ߲߫ ߠߊ߫ ߘߎ߱ ߘߐ߫߸ ߘߏ߫ ߟߎ߫ ߞߊ߬ߟߊ ߣߴߊ߬ ߟߌߟߌ߲ ߠߎ߬ ߕߘߎߣߍ߲ ߦߋ߫ ߝߍߘߍ߲߫ ߠߊ߫ ߞߊ߬ ߞߴߊ߬ߟߋ߬ ߦߙߌ ߞߋߟߋ߲ ߛߎ߲߫ ߓߟߋߓߟߋ ߘߌ߫. 
                   ߖߘߌ ߞߍߢߊ ߖߍ߮ ߟߎ߬ ߓߘߊ
ߖߍ߮ ߛߎ߮ ߓߍ߯ ߣߴߊ߬ ߕߊ߫ ߖߘߌ߫ ߕߎߡߊ߫ ߟߋ߬ ߛߊ߲߭ ߘߐ߬ߝߊߟߋ߲ ߠߎ߬ ߘߐ߫߸ ߘߏ߫ ߟߎ߫ ߕߊ ߦߋ߫ ߛߋߕߐ ߘߌ߫ ߸ ߘߏ߫ ߜߘߍ߫ ߟߎ߫ ߕߊ ߦߋ߫ ߝߏߓߐ ߘߌ߫، ߟߐ߲ߞߏ ߞߏ߬ߣߌ߲ ߓߘߴߊ߬ ߝߊ߰ߡߎ߲߬ ߞߏ߫ ߗߍ߬ߣߌ߲߬ߡߛߏ߬ߦߊ߬ ߕߍ߫ ߖߍ߮ ߗߍ߬ߡߊ߲ ߣߴߊ߬ ߡߛߏ߬ߡߊ߲ ߕߍ߫ ߸ ߡߛߏ߬ߡߊ߲ ߖߘߌ߫ ߕߎߡߊ ߓߊ߯ ߛߋ߫ ߸ ߊ߬ ߘߌ߫ ߞߣߐߡߦߊ߫ ߓߊ߲ߘߊ ߟߌ߬ߤߟߊ ߓߟߏ߫ ߞߊ߬ ߞߟߌ߫ ߟߊߞߍߓߊߟߌ ߟߎ߫ ߞߋ߲߬ߥߟߎ ߦߙߌߞߊ߫ ߟߊ߫ ߸ ߗߍ߬ߡߊ߲ ߘߴߊ߬ ߡߊߞߍ߫ ߞߟߌ ߏ߬ ߟߎ߬ ߘߊߝߍ߬ ߞߊ߬ ߕߏ߫ ߛߖߌ ߛߊߙߌ߫ ߟߴߏ߬ ߟߎ߫ ߞߊ߲߬ ߛߐ߲߬߸ ߏ߬ ߓߊ߯ ߛߋ߫ ߡߍ߲ ߠߎ߬ ߡߊ߬ ߏ߬ ߟߎ߬ ߟߊߞߍߣߍ߲ ߠߴߏ߬ ߘߌ߫، ߖߌ ߟߊ߲߬ߓߏ߲߬ߟߊ߲߬ߓߏ߲߬ߕߐ ߘߌ߫ ߛߖߌ ߟߊߛߋ߫ ߛߌߦߊߡߊ߲߫ ߡߊ߬ ߸ ߞߏ߬ߣߌ߲߬ ߛߌߦߊߡߊ߲߫ ߝߣߊ߫ ߟߊߞߍߓߊߟߌ ߘߌ߫ ߕߏ߫ ߝߎߙߙߎ߫ ߝߏ߫ ߞߊ߬ ߥߊ߫ ߕߌߢߍ߫߸ ߓߊߏ߬ ߊߟߊ߫ ߞߵߊ߬ ߟߐ߲߫ ߣߴߏ߬ ߓߍ߯ ߟߊߞߍ߫ ߘߊ߫ ߤߊߟߌ߬ ߞߎߟߎ߲ ߣߌ߲߬ ߕߴߛߋ߫ ߕߊ߯ߡߊ߫ ߟߊ߫ ߖߌ ߞߊ߲߬ ߖߍ߮ ߟߊ߫ ߛߌߦߊߦߊ߫ ߞߏߖߎ߮ ߓߟߏ߫. 
               ߖߘߌ ߞߍߢߊ ߞߐ߬ߣߐ ߟߎ߬ ߓߘߊ 
ߗߍ߬ߡߊ߲ ߣߌ߫ ߡߛߏ߬ߡߊ߲ ߠߊ߫ ߞߊ߬ߝߏ߰ߢߐ߲߰ߦߊ ߘߊߡߌ߬ߣߊ ߟߋ߬ ߞߐ߬ߣߐ ߟߎ߬ ߘߌ߫ ߸ ߞߣߵߏ߬ ߟߎ߬ ߟߊ߫ ߞߊ߬ߝߏ ߦߋ߫ ߓߐ߬ߘߐ߫ ߝߌ߬ߟߊ߬ ߘߊ ߓߍ߲߬ ߢߐ߲߰ ߡߊ ߟߋ߬ ߘߌ߫ ߸ ߛߖߌ ߦߋ߫ ߓߐ߫ ߗߍ߬ߡߊ߲ ߕߊ ߘߐ߫ ߞߊ߬ ߕߊ߯ ߞߍ߫ ߡߛߏ߬ߡߊ߲ ߕߊ ߘߐ߫ ߞߴߏ߬ ߟߊߞߍ߫߸  ߏ߬ ߟߎ߬ ߕߊ ߕߍ߫ ߟߊ߬ߘߏ߲߰ ߢߐ߲߰ ߘߐ߫ ߘߌ߫ ߸ ߓߊߏ߬ ߗߍ߬ߦߊ߬ ߞߟߏߡߊ߲߫ ߕߍ߫ ߞߐ߬ߣߐ ߗߍ߬ߡߊ߲ ߠߎ߬ ߟߊ߫ ߸ ߡߍ߲ ߘߌ߫ ߟߊߘߏ߲߬ ߡߛߏ߬ߡߊ߲ ߠߎ߬ ߝߊ߬ߘߌ ߟߎ߬ ߘߐ߫. 
ߞߐ߬ߣߐ ߝߌ߬ߟߊ߬ߓߊ ߟߊ߫ ߞߊ߬ߝߏ߬ߢߐ߲߰ߦߊ ߘߐ߫ ߸ ߊ߬ߟߎ߬ ߦߴߊ߬ߟߎ߬ ߓߎ߯ߘߊ ߝߌ߬ߟߊ ߟߋ߫ ߓߍ߲߬ ߠߊ߫ ߢߐ߲߮ ߡߊ߬ ߸ ߛߖߌ ߘߌ߫ ߓߐ߫ ߗߍ߬ߡߊ߲ ߠߊ߫ ߓߐ߬ߘߐ ߘߐ߫ ߸ ߞߊ߬ ߕߊ߯ ߞߟߌߙߋ߲ ߠߊߞߐ߯ ߡߛߏ߬ߡߊ߲ ߘߋ߲ߛߏ ߘߐ߫ ߘߏߦߌ߲߫، ߓߊ߬ߙߌ߬ ߣߊ߬ߢߐ߮ ߝߛߊ߬ ߖߟߎ߬ߟߊ߬ߡߊ ߦߋ߫ ߞߐ߬ߣߐ ߘߏ߫ ߟߎ߫ ߟߊ߫ ߸ ߦߏ߫ ߘߐ߬ߞߎ ߣߌ߫ ߓߙߎ ߟߎ߬ ߸ ߏ߬ ߟߎ߬ ߗߍ߬ߡߊ߲ ߖߌ߰ߣߍ߲߬ ߞߎߘߊ ߓߊ߯ ߞߍ߫ ߞߊ߬ ߓߐ߫ ߡߛߏ߬ߡߊ߲ ߞߊ߲߬ ߸ ߌ ߘߌ߫ ߝߛߊ߬ ߖߟߎ ߏ߬ ߦߋ߫ ߝߏ߰ߝߏ߰ ߟߴߊ߬ߟߎ߬ ߞߐ߫، ߞߐ߬ߣߐ ߡߛߏ߬ߡߊ߲ ߠߎ߬ ߘߌ߫ ߛߋ߫ ߞߣߐߕߊ߬ ߟߊ߫ ߞߊ߬ ߞߟߌ ߟߊ߫ ߤߊߟߌ߫ ߗߍ߬ߡߊ߲߬ ߡߊ߫ ߡߊ߰ ߊ߬ߟߎ߬ ߟߊ߫ ߸ ߞߟߌ߫ ߟߊߞߍߓߊߟߌ ߏ߬ ߟߋ ߝߊ߲߭ ߘߎߡߊ߲߫ ߘߊߥߎ߲ߠߌ߲ ߘߐ߫، ߊ߰ ߡߍ߲߫ ߠߊ߫ ߟߊ߬ߡߊ߲ߘߌ ߘߐ߫ ߸ ߞߏ߬ߣߵߊ߬ ߕߴߛߋ߫ ߞߍ߫ ߟߊ߫ ߘߋ߲߫ ߘߌ߫ ߝߋߎ߫ ߸ ߓߊߏ߬ ߊ߬ ߡߊ߫ ߟߊߞߍ߫.
