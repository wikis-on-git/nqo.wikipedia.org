'''ߖߟߏߝߌ߲߫ ߞߟߍ߫''' ߕߘߍ߬ ߦߋ߫ ߞߍ߬ߟߍ ߟߋ߬ ߘߌ߫ ߡߍ߲ ߠߊߥߟߌ߬ ߘߊ߫ ߓߐ߬ߘߍ߬ߓߐ ߘߏ߫ ߟߊߕߐ߲ ߡߊ߬. ߖߟߐߝߐ߫ ߥߟߊ߫ ߥߟߐߝߐ߫ ߡߊ߲ߛߊ ߟߋ߬ ߞߊ߬ [[ߡߊ߲߬ߘߋ߲߫]] ߡߊ߲ߛߊ ߟߊ߫ ߛߏ߭ ߟߎ߬ ߡߌ߬ߘߊ߫ ߛߏ߬ ߛߊ߲߬ߠߊ ߟߎ߬ ߟߊ߫. 

ߡߊ߲߬ߘߋ߲߬ ߡߊ߲ߛߊ ߞߊ߬ ߞߍ߬ߟߍ ߡߍ߲ ߠߊߥߌ߬ߟߌ߫ ߏ߬ ߘߐ߫߸ ߏ߬ ߟߋ ߞߟߌ߫ ߘߊ߫ ߡߊ߲߬ߘߋ߲߬ߞߊ ߟߎ߬ ߓߟߏ߫ ߞߏ߫ ߖߟߏߝߌ߲߫ ߞߟߍ. ߞߟߍ߬ߓߏ߬ߟߏ߲߬ ߘߊ߲ߘߐ߫ ߘߏ߲߬ ߘߊ߫ [[ߕߎߙߊߡߊ߲߫]] ߠߋ߬ ߓߟߏ߫ ߞߊ߬ ߥߊ߫ ߞߍ߬ߟߍ ߏ߬ ߟߊ߬ߥߛߊ ߛߐ߬ߘߐ߲߬ ߝߊߛߏ ߢߍ߫. 

== ߛߊ߲߬ߠߌ߲߬ ߛߘߍ ߟߊߥߌ߬ߟߌ ==
ߡߊ߲߬ߛߊ ߟߋ߬ ߞߊ߬ ߛߊ߲߬ߠߌ߲߬ ߛߘߍ ߘߏ߫ ߟߊߥߟߌ߬ ߞߴߊ߬ߟߎ߬ ߦߋ߫ ߥߊ߫ ߛߏ߭ ߘߏ߫ ߟߎ߫ ߛߊ߲߬ ߞߊ߬ ߣߵߊ߬ ߘߌ߫ ߛߊ߫ ߝߊ߰ߡߊ߬ߟߊ ߛߏ߬ߟߊ ߟߎ߬ ߘߌ߫ ߡߊߞߊ߬ߝߏ߬. ߏ߬ ߟߎ߫ ߟߋ߬ ߥߊ߫ ߘߊ߫ ߛߏ߬ ߛߌߦߊߡߊ߲߫ ߠߎ߫ ߛߊ߲߬ ߖߟߐߝߐ߫ ߖߡߊߣߊ ߘߐ߫ ߞߊ߬ ߛߌߟߊ ߕߊ߬ ߞߊ߬ ߡߊ߲߬ߘߋ߲߫ ߡߊߜߍ߲߫. ߏ߬ ߟߎ߫ ߟߋ߬ ߞߏߝߐ߫ ߘߊ߫ ߖߟߐߝߐ߫ ߡߊ߲ߛߊ ߢߍ߫߸ ߏ߬ ߝߣߊ߫ ߞߵߏ߬ ߟߎ߫ ߞߟߌ߫ ߞߵߊ߬ߟߎ߬ ߟߊ߫ [[ߛߏ߭]] ߓߍ߯ ߡߌ߬ߘߵߊ߬ߟߎ߬ ߟߊ߫ ߞߐߘߍ߫߸ ߞߵߏ߬ ߟߎ߫ ߞߎ߲߬ߝߊߟߋ߲ ߞߴߊ߬ߟߎ߫ ߢߐ߲߭ ߥߟߎ߬ (ߘߛߏ߫) ߟߎ߫ ߘߌ߫, ߞߵߊ߬ ߟߴߊ߬ ߞߊ߲߬ ߞߴߊ߬ߟߋ ߞߊ߬ ߡߊ߲߬ߘߋ߲߬ ߡߊ߲ߛߊ ߟߐ߲߫ ߥߟߎ߬ ߡߊ߬ߕߊ߰ߡߊ߬ߟߊ ߟߋ߬ ߘߌ߫߸ ߞߏ߫ ߞߏ߬ߣߌ߲߬ ߞߴߊ߬ ߡߴߊ߬ ߟߐ߲߫ ߞߟߍ߬ ߡߊ߲ߛߊ߫ ߘߌ߫. 

=== ߓߊ߭ ߓߘߊ߫ ߥߎ߬ߟߎ ߗߌ߲߫ ===
ߕߊ߯ߡߊ߫ ߛߘߍ ߏ߬ ߟߎ߫ ߟߋ߬ ߘߏ߲߬ ߘߊ߫ ߡߊ߲߬ߘߋ߲߫ ߞߊ߬ ߞߣߐ߬ߘߐߝߟߌ߬ ߊ߬ߟߎ߫ ߘߊ߲߬ߕߍ߰ ߢߊ߬ ߞߏ ߘߐ߫ ߡߊ߲߬ߛߊ ߢߍ߫߸ ߊ߬ߟߎ߬ ߕߏ߫ ߘߊ߫ ߖߐ߰ߟߌ߬ߖߐ߯ߟߌ ߘߐ߫ ߘߎ߱ ߞߣߐ߫ ߏ߬ ߟߋ ߘߐ߫. ߊ߬ߟߎ߫ ߞߵߏ߬ ߟߋ ߘߊ߲߬ߕߍ߰ߟߌ ߘߏ߲߬ [[ߓߟߊ߫ ߝߊ߬ߛߞߍ߬]] ߓߟߏ߫߸ ߏ߬ ߥߟߌ߬ ߘߴߊ߬ߟߎ߫ ߘߌ߫ ߞߊ߬ ߥߊ߫ ߏ߬ ߘߊ߲߬ߕߍ߰ߟߌ ߞߍ߫߸ ߊ߬ ߘߏ߲߬ߞߊ߲ ߞߍ߫ ߘߴߊ߬ ߝߐ ߟߋ߬ ߘߌ߫ ߞߏ߫ ߞߓߊߞߏ߫߹ ''ߓߊ߭ ߓߘߊ߫ ߥߎ߬ߟߎ ߗߌ߲߫ ߡߊ߲߬ߘߋ߲߫''߹. ߡߊ߲߬ߛߊ ߞߵߊ߬ ߞߊ߲ߕߏ ߞߏ߫ ߡߋ߬ߘߋ ߞߍߣߍ߲߫ ߦߋ߫ ߕߋ߲߬ ߝߊ߭ߛߍ߬ߞߍ߫؟ ߓߊߏ߬ ߓߊ߭ ߕߍ߫ [[ߥߎ߬ߟߎ]] ߗߌ߲߫ ߠߊ߫ ߡߊ߲߬ߘߋ߲߫. ߝߊ߭ߛߍ߬ߞߍ߫ ߞߵߏ߬ ߟߋ ߘߊ߲߬ߕߍ߰ߟߌ ߓߐ߫ ߦߴߊ߬ ߞߍ߫ ߘߊ߫ ߢߊ ߡߍ߲ ߡߊ߬ «''ߞߏ߫ ߖߟߏߝߌ߲߫ ߡߊ߲ߛߊ߫ ߞߊ߲߫ ߞߴߊ߬ ߞߊ߬ ߡߊ߲߬ߘߋ߲߬ ߡߊ߲ߛߊ ߟߐ߲߫ ߥߟߎ߬ ߡߊ߬ߕߊ߰ߡߊ߬ߟߊ ߟߋ߬ ߘߌ߫ ߞߴߊ߬ ߡߴߊ߬ ߟߐ߲߫ ߞߟߍ߬ ߡߊ߲ߛߊ߫ ߘߌ߫''» ߞߏ߫ ߌ ߟߊ߫ ߛߏ߭ ߟߎ߬ ߞߎ߲߬ߝߊ߬ߟߋ߲߬ ߥߟߎ ߟߎ߬ ߝߟߍ߫ ߣߌ߲߬. [[ߛߏ߲߬ߖߘߊ߬ ߞߋߕߊ߬|ߛߏ߲߬ߖߘߊ߫]] ߞߊ߲߫ ߞߏ߫ ߔߊߞߌ߮߹.  ߊ߬ ߓߊ߲߫ ߘߊ߫ ߞߊ߬ ߥߴߊ߬ ߦߌ߬ߘߊ߬ ߞߏ߫ ߒ ߘߌ߫ ߥߊ߫ ߖߟߏߝߌ߲߫ ߡߊ߲ߛߊ߫ ߕߘߍ߬ [[ߓߊߛߋ߫]] ߛߋ߬ߘߊ ߞߘߐ߫ ߦߋ߲߬ ߖߐ߫߸ ߒ ߘߏ߲߬ ߕߍ߫ ߡߐ߰ ߛߌ߫ ߓߌ߬ߟߊ߬ ߞߍ߬ߟߍ ߣߌ߲߬ ߞߎ߲߬ߠߊ߫ ߝߏ߫ ߒߝߊ߲߫. 

==== ߛߊ߬ߙߌ߬ ߛߋ߲ ====
ߕߎߙߊߡߊ߲߫ ߠߋ߬ ߣߵߊ߬ ߡߍ߲߫ ߠߊ߫ ߞߏ߫ ߞߍ߬ߟߍ ߏ߬ ߟߊߥߟߌ߬ ߕߐ߫ ߦߋ߫ ߡߊ߲߬ߛߊ ߓߟߏ߫ ߞߊ߬ ߕߊ߯ ߖߟߏߝߌ߲߫ ߡߊ߲ߛߊ߫ ߞߊ߲ߡߊ߬߸ ߞߴߊ߬ ߘߏ߲߬ ߞߊ߲߫ ߞߴߊ߬ ߕߴߊ߬ ߥߛߊ߬ߞߎ߲߫ ߠߊ߫ ߡߐ߰ ߛߌ߫ ߘߐ߫ ߝߴߊ߬ ߝߊ߲ (ߖߍ߬ߘߍ)߸ ߊ߬ ߓߐ߫ ߘߊ߫ ߘߏߦߌ߲߫ ߞߊ߬ ߥߴߊ߬ ߖߍ߬ߘߍ ߛߊ߬ߙߌ ߛߋ߲߬ ߣߘߍ߬ߛߎ߲ ߘߏ߫ ߞߘߐ߫. 

ߓߟߊ߫ ߝߊ߬ߛߞߍ߬ ߥߊ߫ ߘߴߊ߬ ߕߍ߬ߘߍ߫ ߛߊ߬ߙߌ߬ ߛߋ߲ ߏ߬ ߟߋ ߞߊ߲߬ ߞߵߊ߬ ߢߌ߬ߣߌ߲߬ߞߊ߫߸ ߊ߬ ߞߵߊ߬ ߦߌ߬ߘߊ߬ ߞߏ߫: ߊ߬ߟߋ ߞߵߏ߬ ߟߊߥߌ߬ߟߌ߫ ߟߋ߬߸ ߛߴߊ߬ ߓߊ߫ ߞߍ߫ ߟߊߞߊ߬ߟߌ߬ ߟߊ߫ [[ߘߐ߬ߝߐ߬ߦߊ߬ߟߊ]] ߟߎ߬ ߓߟߏ߫ ߟߏ߲ ߡߍ߲ ߞߏ߫ ߛߏ߲߬ߖߘߊ߫ ߖߘߍ߬ߞߊߣߌ߲ ߠߋ߬ ߥߊ߫ ߘߊ߫ ߖߟߏߝߌ߲߫ ߡߊ߲ߛߊ߫ ߞߍ߬ߟߍ߫߸ ߊ߬ ߘߌ߫ ߝߐ߫ ߏ߬ ߟߏ߲ ߘߐ߫ ߞߴߊ߬ ߞߵߊ߬ ߕߍ߬ߘߍ߫ ߟߋ߬ ߕߎߙߊߡߊ߲߫ ߓߘߊ߫ ߛߊ߬. 

ߢߊ߬ߙߊ ߞߵߊ߬ ߞߊ߲ߕߏ߫ ߊ߬ ߡߊ߬ ߞߴߏ߬ ߡߊ߫ ߖߘߍ߬ߝߊ߰ ߞߎ߲߬ ߓߐ߫ ߒ ߖߋ߬ߕߌ߬߸ ߞߏ߫ ߒ߬ ߕߊ߯ ߒ ߧߴߏ߬ ߢߊߝߐ߫ ߝߊ߰ߡߊ ߢߍ߫. ߓߟߊ߫ ߝߊ߬ߛߞߍ߬ ߥߊ߫ ߘߴߏ߬ ߟߋ ߢߊߝߐ߫ ߝߊ߰ߡߊ ߦߋ߫߸ ߏ߬ ߝߣߊ߫ ߞߊ߬ ߞߍ߬ߟߍ ߏ߬ ߘߏ߲߬ ߊ߬ߟߋ ߓߟߏ߫ ߞߴߊ߬  ߦߋ߫ ߥߴߏ߬ ߟߊ߬ߥߛߊ ߢߌߣߌ߲߫ ߡߊ߲߬ߘߋ߲߫ ߢߍ߫.

ߏ߬ ߞߍ ߞߟߍ߬ߓߏ߬ߟߏ߲߬ ߘߊ߲ߘߐ߫ ߘߐߓߍ߲߬ ߘߊ߫ ߞߵߏ߬ ߘߏ߲߬ ߊ߬ ߓߟߏ߫߸ ߊ߬ߟߎ߫ ߥߟߌ߬ ߘߊ߫ ߞߊ߬ ߦߋ߲߬ ߡߊߜߍ߲߫. ߖߊ߲߬ߕߏ߬ߒߘߐ: ߞߍ߬ߟߍ ߕߐ߭ ߟߎ߬ ߘߊ߬ߙߌ߬ߣߍ߲߫ ߦߋ߫ ߘߐߓߍ߲߬ ߠߊ߫ ߕߟߋ߬ߡߊ ߟߋ߬ ߞߍ߬ߣߍ߲߸ ߖߟߏߝߌ߲߫ ߞߟߍ ߘߏ߲߬ ߞߍ߫ ߘߊ߫ ߛߡߊ߬ߖߌ ߟߋ߬ ߘߐ߫ ߡߊ߲߬ߘߋ߲߫ ߖߌߡߊ߫ ߖߡߊߣߊ ߘߐ߫.

== ߛߌߟߊ ߕߊ߭ ߣߌ߫ ߓߊ߲߬ߓߎ߰ ߣߌ߫ ߕߐ߯ߙߐ߲߫ ߠߎ߫ ߞߍ߬ߟߍ ==
ߞߍ߬ߟߍ ߏ߬ ߟߋ ߥߟߌ߬ ߘߊ߫ ߞߊ߬ ߕߟߋ߬ߓߋ ߛߌߟߊ ߕߊ߬߸ ߊ߬ߟߎ߬ ߥߊ߫ ߘߊ߫ ߛߋ߫ ߓߊ ߘߏ߫ ߡߊ߬ ߛߌߟߊ ߏ߬ ߟߋ ߟߊ߫ ߞߵߊ߬ ߕߘߍ߬ ߊ߬ ߝߊߣߍ߲߫ ߦߋ߫ ߟߌ߲ߓߊ߲߫. ߞߵߊ߬ ߕߘߍ߬ [[ߞߎߟߎ߲߫]] ߕߍ߫߸ ߟߊ߬ߕߍ߰ߓߊ߮ ߕߍ߫߸ ߕߎߙߊߡߊ߲߫ ߞߵߊ߬ ߟߊ߫ ߓߊ ߏ߬ ߟߋ ߞߊ߲߬ ߞߵߊ߬ ߞߐ ߟߊߛߐ߬ߘߐ߲߬ ߞߊ߬ ߓߊ߲߫ ߞߊ߬ ߝߙߍ߬ ߢߌߣߌ߲߫ ߞߟߍ߬ ߖߡߊ ߟߎ߬ ߟߊߕߍ߭ ߞߏ ߡߊ߬. «ߊ߬ ߝߐ߫ ߘߴߊ߬ ߡߵߏ߬ ߟߋ ߘߐ߫ ߞߏ߫ ߓߊ߫ ߝߊ߫ ߡߊ߲ߛߊ߫». 

=== ߓߊ߲߬ߓߎ߯ ߞߍ߬ߟߍ ߣߌ߫ ߕߐ߯ߙߐ߲߫ ߞߍ߬ߟߍ ===
ߊ߬ߟߎ߬ ߛߋߣߍ߲ ߓߊ߲߬ߓߎ߰߸ ߊ߬ߟߎ߫ ߛߐ߰ ߘߊ߫ ߦߋ߲߬ ߞߍ߬ߟߍ ߡߊ߬ ߞߊ߬ ߛߋ߫ ߦߋ߲߬ ߠߊ߫ ߞߵߊ߬ ߡߊߣߐ߬. ߊ߬ߟߎ߫ ߞߊ߬ [[ߞߐ߲ߛߐ߲]] ߝߋ߲߫-ߋ-ߝߋ߲߫ ߛߐ߬ߘߐ߲߫ ߦߋ߲߬߸ ߊ߬ ߞߵߏ߬ ߓߍ߯ ߘߏ߲߬ ߓߟߏ߫ ߘߐ߫ ߞߵߊ߬ ߟߊߕߊ߯ ߝߊ߰ߡߊ ߡߊ߬. 

ߞߊ߬ ߕߊ߬ߡߌ߲߫ ߕߐ߯ߙߐ߲߫ ߝߣߊ߫ ߞߟߍ߬ ߟߊ߫ ߞߵߊ߬ ߕߋ߬ (ߖߡߊ߬ߣߊ ߡߊ߲߬ߛߊ ߓߊ߯ ߓߊ߲߫ ߡߌ߬ߘߊ߬ ߟߊ߫ ߒ߬ ߠߊ߫ ߣߊߡߎ߲ ߘߐ߫߸ ߊ߬ ߦߋ߫ ߝߐ߫ ߟߴߏ߬ ߟߋ ߡߊ߬ ߞߴߊ߬ ߓߘߊ߫ ߕߋ߬) ߞߊ߬ ߦߋ߲߬ ߝߣߊ߫ ߞߐ߲ߛߐ߲ ߠߎ߬ ߟߥߊ߫ ߞߎߓߋߘߊ ߟߊ߫ [[ߢߊ߬ߣߌ߲߫|ߢߊ߬ߣߌ߲߬]]߸ ߞߊ߬ ߛߌߟߊ ߕߊ߬ ߞߊ߬ ߖߟߏߝߌ߲߫ ߡߊߜߍ߲߫. 

== ߖߟߏߝߌ߲߫ ߞߟߊߓߍ߲ ==
ߕߎߙߊߡߊ߲߫ ߣߴߊ߬ ߟߊ߫ ߞߟߍ߬ߓߏߟߏ߲ ߠߎ߬ ߥߊ߫ ߘߊ߫ ߘߏ߲߬ ߖߟߐߝߐߘߎ߯߸ ߞߵߏ߬ ߞߍ߫ ߞߍ߬ߟߍ ߟߊߥߟߌ߬ߣߍ߲ ߘߴߊ߬ߟߎ߫ ߕߍ߫. ߊ߬ߟߎ߬ ߥߊ߫ ߘߴߊ߬ ߕߘߍ߬ ߖߊ߰ ߞߏ߫ ߜߍߟߍ߲߫ ߝߊ߲߭ ߕߍ߫. ߛߋ߫ ߞߍ ߥߟߐߝߐ ߟߎ߬ ߟߊ߫߸ ߊ߬ߟߎ߬ ߟߊ߫ ߡߊ߲߬ߛߊ߬ߞߍ ߡߌ߬ߘߊ߬ ߘߊ߫. 

ߊ߬ ߞߊ߬ ߞߌ߬ߣߌ߲߬ߞߌ߬ߣߌ߲߬ߞߊ߲߬ ߛߌߦߊߡߊ߲߫ ߠߎ߫ ߝߐ߫: ߞߏ߫ ߕߎߙߊߡߊ߲߫ ߒ ߓߌ߬ߟߊ߬ ߏ߬ ߓߊ߯ ߞߍ߫ ߒ ߘߌ߫ [[ߛߊߣߌ߲]] ߡߐ߰ߞߎ߲߬ ߞߋߟߋ߲߫ ߘߴߌ ߡߊ߬߸ ߕߎߙߊߡߊ߲߫ ߕߎ߲߬ ߓߴߊ߬ ߝߍ߬ ߞߊ߬ ߡߌߟߍ߫ ߏ߬ ߝߍ߬ ߒ߬ߞߵߊ߬ ߟߊ߫ ߖߋ߬ߟߌ߬ߞߍ߫ [[ߡߎߛߑߕߊ߬ߝߊ߫ ߖߥߊߙߊ߫]] ߞߵߊ߬ ߞߊ߲ߕߏ߫ ߞߏ߫ ߊ߫ ߒ ߖߋ߬ߕߌ߫ ߣߴߌ ߞߵߊ߬ ߝߊ߰ ߛߌߛߍ߲߬ ߘߏ߫ ߜߘߍ߫ ߟߎ߫ ߦߋ߫ ߓߏ߲ ߠߊ߫ ߏ߬ ߟߎ߬ ߓߍ߯ ߘߌ߫ ߟߴߊ߬ ߞߊ߲߬; ߞߏ߫ ߤߌߣߊ߫ ߒ ߠߊ߫ ߕߎߙߊߡߊ߲߫߸ ߒ ߘߴߊ߬ ߞߍ߫ ߛߊߣߌ߲ ߡߐ߰ ߞߎ߲߬ ߃ ߘߌ߫߸ ߞߵߊ߬ ߞߍ߫ ߞߐ߬ߣߐ߲߬ߘߐ߬ ߘߌ߫: ߡߎߛߑߕߊ߬ߝߊ߫ ߞߊ߲߫ ߞߏ߫ ߊ߬ ߞߎ߲߭ ߜߊߟߏ߲߫ ߒ ߖߋ߬ߕߌ߫߸ ''ߞߊ߬ߕߎ߲߰ ߝߋ߲߫-ߋ-ߝߋ߲߫ ߦߋ߫ ߕߏ߬ߘߌ ߞߣߐ߫ ߊ߬ ߓߍ߯ ߦߋ߫ ߘߌ߬ߓߏ߲ ߤߊ߬ߙߌ߬ߖߍ߬''. 

ߏ߬ ߟߋ ߞߍ߫ ߘߊ߫ ߖߟߏߝߌ߲߫ ߡߊ߲ߛߊ߫ ߞߎ߲߭ ߜߊߟߏ߲ ߘߌ߫ ߞߊ߬ ߡߊ߲߬ߛߊ߬ߓߏ߲ ߞߣߐ߫ ߣߊ߲ߝߟߏ ߓߍ߯ ߕߍ߬ ߞߐߘߍ߫ ߞߵߊ߬ ߟߊ߫ ߥߊ߫ ߞߎߓߋߘߊ ߟߊ߫. ߞߵߏ߬ ߓߍ߯ ߟߊ߫ ߖߟߏߝߌ߲߫ ߡߊ߲ߛߊ߫ ߞߎ߲߭ ߞߊ߲߬. 

== ߞߍ߬ߟߍ ߞߐߝߟߌ ==
ߞߍ߬ߟߍ ߏ߬ ߟߋ ߞߊ߬ ߡߊ߲߬ߘߋ߲߬ߞߊ ߟߎ߬ ߟߊߛߋ߫ ߓߊߛߋ߫ ߘߌ߲߬ߞߌߙߊ ߏ߬ ߟߎ߬ ߘߐ߫ [[ߜ߭ߊ߲ߓߌ߫]]. ߞߊ߬ ߞߍ߫ ߞߎ߲߬ߠߊ߬ߛߌ߰ߟߊ ߟߎ߬ ߘߌ߫. ߞߊ߬ ߖߟߏߝߌ߲߫ ߞߍ߫ ߡߊ߲߬ߘߋ߲߫ ߞߙߎߝߊ ߞߊ߬ߝߏ߬ߓߏߟߏ߲ ߘߏ߫ ߘߌ߫߸ ߡߍ߲ ߦߋ߫ ߣߌߛߐ߲ߞߐ ߛߙߊ߬ ߟߊ߫ ߡߊ߲߬ߘߋ߲߫ ߢߍ߫. ߞߊ߬ ߡߊ߲߬ߘߋ߲߬ߞߊ ߟߎ߬ ߞߍ߫ ߛߋߕߌ߮ ߟߎ߬ ߘߌ߫߸ ߝߏ߫ ߥߟߐߝߐ ߟߎ߬ ߕߘߍ߬ ߦߋ߫ ߛߙߎ߬ߞߊ߬ߦߊ (ߓߏ߲߫ ߞߣߐ߫ ߓߊ߯ߙߊߘߋ߲) ߢߌߣߌ߲߫ ߠߴߊ߬ߟߎ߫ ߝߍ߬߸ ߊ߬ߟߎ߫ ߝߣߊ߫ ߕߘߍ߬ ߦߋ߫ ߥߟߐߝߐ ߟߎ߬ ߞߟߌ߫ ߟߊ߫ ߟߋ߬ ߞߏ߫ '''ߛߙߎ߬ߞߊ''' ߟߎ߬. ߒ߬ߓߊ߬ ߤߊ߲߯ ߓߌ߬߸ ߡߊ߲߬ߘߋ߲߬ߞߏ ߟߎ߬ ߦߋ߫ [[ߥߟߐߝߐ]] ߟߎ߬ ߞߟߌ߫ ߟߊ߫ ߟߋ߬ ߡߎߣߎ߲߬ ߞߏ߫ ߛߙߎ߬ߞߊ ߟߎ߬.

== ߗߍ߯ߕߊߟߌ ==

* ߊ߬ ߦߋ߫ ߝߐ߫ ߟߊ߫ ߞߏ߫ ߖߟߏߝߌ߲߫ ߡߊ߲ߛߊ߫ ߡߌ߬ߣߊ ߞߐ ߘߐ߫߸  ߊ߬ ߟߊ߫ ߖߡߊ߬ߣߊ ߡߏ߬ߛߏ ߟߎ߬ ߓߐ߫ ߘߊ߫ ߞߊ߬ ߣߊ߬ ߖߎ߬ߟߊ߬ߞߏ߬ߟߏ߲߬ߜߍ߬ ߥߟߊ߫ ߜߘߍߜߍ߫ ߘߐ߲ ߞߍ߫ [[ߕߎߙߊߡߊ߲߫ ߕߙߊߥߟߋ߫]] ߢߍ߫ ߞߴߊ߬ ߦߴߊ߬ ߛߓߊߙߊ߫. ߤߊ߲߯ ߓߌ߬ ߘߐ߲߬ ߛߎ߮ ߏ߬ ߦߋ߫ ߞߍ߫ ߟߊ߫ ߥߟߐߝߐ߫ ߖߡߊߣߊ ߣߌ߫ ߛߏ߬ߛߏ߬ ߖߡߊߣߊ ߟߎ߬ ߘߐ߫ ߞߐ߰ߖߌ߬ߘߊ ߝߍ߬ߟߊ ߏ߬ ߟߎ߬ ߘߐ߫.
* ߖߟߏߝߌ߲߫ ߡߊ߲ߛߊ ߟߊ߫ ߞߌ߬ߣߌ߲߬ߞߌ߬ߣߌ߲߬ߞߊ߲ ߏ߬ ߟߎ߫ ߟߋ߬ ߘߐߓߍ߬ ߞߵߊ߬ ߞߍ߫ ߕߎߙߊߡߊ߲߫ ߡߊߕߐ߯ ߘߐ߲ߞߟߌ ߘߌ߫: «ߌ߬ ߞߊ߬ߣߵߊ߬ ߝߊ߰ ߘߋ߰ ߕߎߙߊߡߊ߲߫߸ ߞߴߊ߬ ߘߴߌ ߛߐ߫ ߛߏ߬ ߟߊ ߕߎߙߊߡߊ߲߫...». ߤߊ߲߯ ߓߌ߬:  ߏ߬ ߦߋ߫ ߞߍ߫ ߟߊ߫ ߞߊ߬ ߕߙߊߥߟߋ ߟߎ߬ ߘߐߓߏ߲߫. 
* ߕߎߙߊߡߊ߲߫ ߠߊ߫ ߞߣߐߘߐߘߌߦߊ ߣߴߊ߬ ߟߊ߫ ߞߟߊߓߎ ߟߎ߬ ߡߊ߬ ߞߍ߬ߟߍ ߏ߬ ߝߍ߬߸ ߊ߬ ߦߋ߫ ߡߊߕߐ߯ ߟߊ߫ ߝߣߊ߫ ߞߏ߫: «ߕߊ߲߬ߓߊ ߘߴߌ ߓߊ߲߬߸ ߕߎߙߊߡߊ߲߫ ߕߴߊ߬ ߓߊ߲߬, ߡߎ߬ߙߎ ߘߴߊ߬ ߓߊ߲߬߸ ߕߎߙߊߡߊ߲߫ ߕߴߊ߬ ߓߊ߲߬, ߊߟߎ߫ ߦߋ߫ ߕߏ߲ ߣߌ߫ ߞߟߊ ߟߊߘߌ߫ ߕߎߙߊߡߊ߲߫ ߡߊ߬...». ߊ߬ ߟߊ߫ ߓߊߕߍ߮ ߞߏߛߐ߲߬߸ ߊ߬ ߦߋ߫ ߡߊߕߐ߯ ߟߊ߫ ߞߏ߫ «ߞߏ߫ ߓߊ ߝߊ߫ ߘߊ߫ ߓߍ߯ ߟߋ߬ ߢߍ߫߸ ߝߏ߫ ߕߎߙߊߡߊ߲߫.. ߓߊ ߓߊ߫ ߝߊ߫߸ ߓߊ߫ ߝߊ߫ ߡߊ߲ߛߊ߫...». 

== ߦߟߌߣߐ ߣߌ߫ ߦߟߌߡߊߛߙߋ ߟߎ߬ ==
[[ߦߌߟߡߊ:ߡߊ߲߬ߘߋ߲߫ ߞߍ߬ߟߍ]]
[[ߦߌߟߡߊ:ߛߏ߲߬ߖߘߊ߫ ߞߟߍ]]
[[ߦߌߟߡߊ:ߡߊ߲߬ߘߋ߲߫ ߝߊ߰ߡߊ߬ߟߊ]]
[[ߦߌߟߡߊ:ߊߝߙߌߞߌ߬ ߞߟߊߓߍ߲ ߘߏ߫]]
