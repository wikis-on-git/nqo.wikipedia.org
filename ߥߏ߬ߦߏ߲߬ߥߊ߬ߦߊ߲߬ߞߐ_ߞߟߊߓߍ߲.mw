{{ߘߕߊߓߐߞߛ}}

'''ߥߏ߬ߦߏ߲߬ߥߊ߬ߦߊ߲߬ߞߐ ߞߍ߬ߟߍ''' ߞߍ߫ ߘߊ߫ ߞߏ߲ߞߏߘߌ߬ߓߌ ߕߟߋ߬ ߁߭ ߣߴߊ߬ ߁߂ ߟߋ߬ ߕߍ߫ ߡߍ߲ ߘߏ߲߬ ߘߊ߫ [[ߛߊ߬ߡߘߎ߬ߜߍ߫ ߕߎ߬ߙߋ߫|ߊ߬ߟߌ߬ߡߊߡߌ߲߫ ߛߊ߭ߡߏ߬ߙߌ߬ ߕߎ߬ߙߋ߬]] ߘߐߞߍ߫ ߞߡߍ߬ߓߙߋߡߊ߫ ߣߌ߫ [[ߓߐߙߑߢߌ߫ ߘߍ߬ ߓߐߙߘߍ߫]] ߟߎ߫ ߟߋ߬ ߕߍ߫. ߞߟߍ߬ ߝߟߐ ߟߊ߬ߥߛߊ ߛߐ߬ߘߐ߲߬ ߘߊ߫ ߛߊ߭ߡߏ߬ߙߌ߬ ߕߎ߬ߙߋ߬ ߟߊ߫ ߛߏ߬ߝߊ ߟߎ߬ ߟߋ߬ ߓߟߏ߫߸ ߞߟߊߓߍ߲߫ ߝߌߟߊߣߊ߲ ߟߊ߬ߥߛߊ ߛߐ߬ߘߐ߲߬ ߘߊ߫ ߝߊ߬ߙߊ߲߬ߛߌ߫ ߞߟߍ߬ߘߋ߲ ߠߎ߬ ߓߟߏ߫.

== ߘߐ߬ߝߐ ==
ߞߍ߬ߟߍ ߡߊߜߍ߲ ߘߐ߫߸ ߞߡߍ߬ ߓߙߋߡߊ ߟߊ߫ ߞߟߍ߬ߓߏߟߏ߲ ߠߋ߬ ߕߊ߬ߡߌ߲߬ ߘߊ߫ [[ߡߊ߲߬ߘߋ߲߬ ߖߡߊߣߊ|ߡߊ߲߬ߘߋ߲߫ ߞߊ߬ߝߏ]] ߘߐ߫ ߦߋ߲߬ ߠߎ߬ ߡߍ߲ ߠߎ߬ ߕߘߍ߬ ߡߊ߫ ߡߌ߬ߘߊ߬ ߝߊ߬ߙߊ߲߬ߛߌ߬ߞߊ ߟߎ߬ ߓߟߏ߫ ߡߎߣߎ߲߬ [[ߓߡߊ߬ߞߐ߫]] ߡߊߜߍ߲ ߘߐ߫߸ ߕߎ߬ߡߊ߬ߘߐ߫ ߊ߬ߟߎ߫ ߣߊ߬ߣߍ߲߫ ߕߘߍ߬ ߦߋ߫ ߞߍ߫ ߗߍ߬ߟߊ߬ߘߍ ߟߋ߬ ߟߊ߫ ߦߋ߲߬ ߥߟߊ߫ ߞߊ߬ ߣߊ߬ ߝߊ߬ߙߊ߲߬ߛߌ߬ ߟߊ߫ ߟߊ߬ߤߘߌ ߞߘߐߓߐ߫ ߊ߬ ߞߊ߬ ߡߍ߲ ߕߊ߬ ߞߴߊ߬ ߘߴߊ߬ ߞߍ߫ ߞߊ߬ߝߏ ߢߍ߫. ߞߵߊ߬ ߕߘߍ߬ ߊ߬ߟߎ߬ ߦߋ߫ ߛߌߟߊ߲߫ ߠߊ߫ ߛߍ߲ ߟߊ߫ ߞߏ ߘߐ߫ [[ߖߋ߬ߟߌߓߊ߬]] ߣߎߡߊ߲߫ ߓߟߏ ߝߊ߲ ߞߊ߲߬߸ ߡߍ߲ ߦߋ߫ [[ߕߞߎߟߍߙߌ]] ߟߎ߬ ߟߊ߫ ߘߎ߰ߞߟߏ ߡߊߜߍ߲ ߘߐ߫߸ ߊ߬ ߣߌ߫ ߝߣߴߊ߬ ߡߊ߲ߖߊ߲߬ ߝߊ߬ߙߊ߲߬ߛߌ߬ ߟߊ߫ ߓߡߊ߬ߞߐ߫ ߖߌ߲߭ ߠߊ߫. ߖߐ߲߬ߛߊ߫ ߊ߬ ߘߌ߫ ߛߴߊ߬ ߟߊ߫ ߡߊ߬ߙߊ ߟߊߓߏ߬ߙߌ߬ ߟߊ߫ ߘߌ߲߬ߞߌߙߊ ߏ߬ ߟߎ߫ ߞߊ߲߬. ߞߏ߬ߣߌ߲߬ ߡߍ߲ ߡߙߌ ߕߘߍ߬ ߦߋ߫ [[ߞߡߍ߬ߓߙߋߡߊ߫]] ߟߊ߫ ߜߘߋߜߘߋ߫߸ ߏ߬ ߟߋ ߕߘߍ߬ ߦߋ߫ ߝߊ߬ߙߊ߲߬ߛߌ߬ ߟߊ߫ ߓߡߊ߬ߞߐ߫ ߘߊ߮ ߘߐߕߌߢߍ߫.

== ߞߟߊߓߍ߲ ==

=== ߞߟߍ߬ߓߏߟߏ߲ ߠߎ߬ ===
ߝߊ߬ߙߊ߲߬ߛߌ߬ ߟߊ߫ ߞߟߍ߬ߓߏߟߏ߲ ߕߘߍ߬ ߡߐ߰ ߃߀߀ ߣߌ߫ ߞߐ߫ ߟߋ߬ ߘߌ߫߸ ߖߌߞߟߍߛߘߍ ߟߎ߬߸ ߝߊ߬ߙߊ߲߬ߛߌ߬ ߕߍߟߊ߲ߒߜߏ ߟߎ߬߸ [[ߛߣߍ߬ߜ߭ߊߟߌ߫ ߛߏ߬ߟߊ]] ߟߎ߬ (peloton)߸ ߊ߬ ߣߌ߫ ߛߋ߲߬ߠߊ߬ߞߟߍ߫ ߛߏߟߊ ߘߏ߫ ߟߎ߫. ߕߎ߬ߡߊ߬ߘߐ߫ ߞߡߍ߬ߓߙߋߡߊ߫ ߟߊ߫ ߞߟߍ߬ߓߏߟߏ߲ ߕߘߍ߬ ߦߋ߫ ߡߐ߰ ߁߅߀߀ ߟߋ߬ ߘߌ߫߸ ߛߋ߲߬ߠߊ߬ߞߟߍߘߋ߲ ߁߂߀߀ ߣߌ߫ ߛߏ߬ߟߊ ߃߀߀ ߖߊ߬ߕߋ߬.  

==== ߢߍߥߟߊߦߊߟߌ ߣߌ߫ ߞߎ߲߬ߕߊ߮ ====
ߡߊ߲߬ߘߋ߲߬ߞߊ ߟߎ߬ (ߞߏ߫ [[ߥߊߛߏߟߏ߲߫|ߥߊߛߏߟߏ߲ߞߊ]] ߟߎ߬) ߟߎ߬ ߘߐߜߙߐ߬ߣߍ߲߫ ߕߘߍ߬ ߦߋ߫ ߥߏ߬ߦߏ߲߬ߥߊ߬ߦߊ߲߬ߞߐ ߕߍ߰ߞߏ ߘߐ߫ ߞߊ߬ ߕߊ߬ߡߌ߲߬ ߡߊ߲߬ߘߋ߲߫ ߞߎ߬ߙߎ ߝߍ߬ ߞߐ߭ ߓߌ߬ߟߊ߬ ߦߙߐ ߘߐ߫ [[ߖߋ߬ߟߌߓߊ߬]] ߘߐ߫߸ ߞߵߊ߬ ߕߘߍ߬ ߝߊ߬ߙߊ߲߬ߛߌ߬ߞߊ ߟߎ߬ ߕߎ߲߬ ߕߴߛߋ߫ ߥߊ߫ ߟߊ߫ ߢߍߝߍ߬ ߖߋ߬ߟߌߓߊ߬ ߝߍ߬ߟߊ ߘߐ߫ ߝߏ߫ ߣߴߊ߬ߟߎ߫ ߞߵߊ߬ߟߎ߬ ߛߊ߲ߜߊ߲߫ ߖߋ߬ߟߌߓߊ߬ ߡߊ߬. ߛߊ߭ߡߏ߬ߙߌ߬ ߟߊ߫ ߛߏ߬ߟߊ ߟߎ߬ ߕߘߍ߬ ߦߴߊ߬ ߝߍ߬ ߞߊ߬ ߝߊ߬ߙߊ߲߬ߛߌ߬ߞߊ ߟߎ߬ ߡߊߛߊ߬ߡߊ߲߬ ߞߊ߬ ߥߴߊ߬ߟߎ߬ ߘߌ߫ ߓߐߘߊ ߘߏ߫ ߟߊ߫߸ ߛߴߊ߬ߟߎ߬ ߘߌ߫ ߛߋ߫ ߓߡߊ߬ߞߐ߬ ߟߊߡߌߣߌ߲ ߕߌ߲߬ߞߎߘߎ߲ ߠߎ߬ ߘߐߕߌߢߍ߫ ߟߊ߫.

ߓߐߙߑߢߌߛ-ߘߍߛߑߓߐߙߑߘߍߛ ߕߘߍ߬ ߦߴߊ߬ ߝߍ߬ ߞߊ߬ ߞߟߊߘߊߛߐ߫ ߗߍߒߞߊ߲ߠߌ߲ ߘߏ߫ ߟߊߥߟߌ߬ ߞߡߍ߬ߓߙߋߡߊ߫ ߣߴߊ߬ ߟߊ߫ ߞߟߍ߬ߘߋ߲߫ ߞߐ߬ߡߐ߲߬ߞߐߡߐ߲ ߞߊ߲ߡߊ߬. ߞߏ߬ߣߌ߲߬ ߝߏ߬ߦߌ߬ߟߌ ߡߍ߲ ߠߎ߬ ߝߘߊ߫ ߘߊ߫ ߡߊ߬ߞߊ߲߬ߞߊ߲߬ߠߌ߲߬ߠߊ ߟߎ߬ ߟߊ߫ ߓߏߟߏ߲ ߠߊ߫ ߞߊߙߊ߲ߞߊߙߊ߲߫ ߠߊߝߊ߲ ߝߍ߬߸ ߏ߬ ߞߊ߬ ߝߊ߬ߙߊ߲߬ߛߌ߬ߞߊ ߟߎ߬ ߟߊߓߏ߬ߙߌ߬߸ ߏ߬ ߕߎ߲߬ ߕߍ߫ ߘߏ߫ ߜߘߍ߫ ߘߌ߫ ߕߎ߲ߞߎ߲ߓߍ߲ ߖߙߎߡߎ߲ ߞߐ߫߸ ߣߴߊ߬ߟߎ߬ ߛߋ߫ ߘߊ߫ ߞߵߊ߬ߟߎ߬ ߟߊ߫ ߓߐ߬ߣߐ ߡߕߊߡߣߊ߫.

ߟߏ߲ ߡߍ߲ ߠߎ߬ ߕߎ߲߰ ߘߴߏ߬ ߟߊ߫߸ ߡߊ߲߬ߘߋ߲߫ ߛߏ߬ߟߊ ߟߎ߫ ߞߊ߬ ߝߊ߬ߙߊ߲߬ߛߌ߫ ߡߊ߬ߞߊ߲߬ߞߊ߲߬ߠߊ ߟߎ߬ ߢߊߜߊ߬ ߞߵߊ߬ ߡߊߝߟߍ߫ ߣߴߊ߬ߟߎ߬ ߘߌ߫ ߛߋ߫ ߝߊ߬ߙߊ߲߬ߛߌ߬ ߟߊ߫ ߡߙߊ߬ߡߊ߬ߝߋ߲ ߠߎ߬ ߕߊ߬ ߟߊ߫. ߓߐߙߑߢߌߛ-ߘߍߛߑߓߐߙߑߘߍߛ ߞߵߊ߬ ߟߊ߫ ߞߏ߫ ߞߘߐ ߣߐ߬ߝߍ߬ߜߍ߲߫߸ ߞߏ߬ߣߌ߲߬ ߡߊ߬ߜߍ߲ ߣߊ߬ߣߍ߲ ߣߊ߬ߣߍ߲ ߞߊ߬ ߝߘߊ߫ ߞߟߍ߬ߓߏ߬ߟߏ߲߬ ߜߘߍ߫ ߟߎ߫ ߟߊ߫ [[ߜߍ߬ߟߍ]] ߘߏ߫ ߘߌ߫߸ ߊ߬ ߞߵߊ߬ ߞߍ߫ ߞߡߍ߬ߓߙߋߡߊ߫ ߟߊ߫ ߞߟߍ߬ߓߏߟߏ߲ ߞߊ߲߬ ߕߙߐߦߊ ߘߐ߫. ߞߏ߲ߞߏߘߌ߬ߓߌ ߁߂\߁߈߈߁ ߠߊ߫߸ ߓߐߙߑߢߌߛ-ߘߍߛߑߓߐߙߑߘߍߛ ߞߊ߬ ߥߏ߭ ߓߌ߬ߟߊ߬ ߞߡߍ߬ߓߙߋߡߊ߫ ߟߊ߫ ߛߝߊ ߘߐ߫ ߞߵߊ߬ ߟߊ߫ ߘߊ߮ ߡߌ߬ߣߊ߬. ߏ߬ ߞߍ ߞߡߍ߬ߓߙߋߡߊ߫ ߣߴߊ߬ ߟߊ߫ ߞߍ߬ߟߍ ߞߵߊ߬ߟߎ߫ ߓߏ߬ߙߍ߫ ߞߊ߬ ߥߊ߫ [[ߓߊ߲߬ߞߎ߬ߡߊ߬ߣߊ߫]] ߝߊ߲߭ߝߍ߬.

== ߞߐߝߟߌ ߣߌ߫ ߛߙߊߛߌ߯ߟߌ ==
ߒ߬ߓߊ߬ ߢߐ߲߯ߓߍ߲ ߏ߬ ߟߋ ߝߍ߬ ߛߊ߫߸ ߞߙߎ ߝߌ߬ߟߊ ߓߍ߯ ߞߵߊ߬ ߟߐ߲߫ ߞߴߊ߬ߟߎ߬ ߓߘߴߊ߬ߟߎ߬ ߞߏߢߐ߲߯ ߞߟߏߜߍߟߍ߲߫ ߛߐ߬ߘߐ߲߬. ߛߊ߭ߡߏ߬ߙߌ߬ ߟߊ߫ ߞߟߍ߬ߘߋ߲ ߠߎ߬ ߞߵߊ߬ߟߎ߬ ߟߊ߫ ߞߐ߲ߛߐ߲ߧߊߟߌ ߓߌ߲ߓߌ߲߫ ߖߋ߬ߟߌߓߊ߬ ߞߌߣߌ߲ߓߟߏ ߝߊ߲ ߝߍ߬߸ ߞߵߊ߬ ߕߘߍ߬ ߝߊ߬ߙߊ߲߬ߛߌ߬ߞߊ ߟߎ߬ ߝߣߊ߫ ߞߎ߲߬ߠߊ߬ߝߎߟߋ߲ߣߍ߲߫ ߕߘߍ߬ ߦߋ߫ ߞߐ߬ߘߎ߮ ߘߐ߫ [[ߊߡߊߘߎ߫ ߕߊߟ]] ߞߊ߲ߡߊ߬. [[ߊߙߑߛ߭ߌߣߊߙ]] ߛߋ߫ ߘߊ߫ [[ߛߋߜ߭ߎ߫]] ߡߌ߬ߘߊ߬ ߟߊ߫ ߁߈߉߀ ߟߊ߫߸ ߊ߬ ߣߌ߫ [[ߖߍ߬ߣߍ߫]] ߝߣߊ߫ ߁߈߉߃ ߟߊ߫.

== ߡߟߋߞߎߦߊ ==
ߊ߬ߟߌ ߜ߭ߌߟߑߓߍߙ ߌߝߣߏ߫: ߞߐߣߊߞߙߌ߫-ߖߌ߬ߣߍ߫ ߘߐ߬ߝߐ߸ [[ߤߊߙߑߡߊߕߊ߲߫]]߸ ߔߊ߬ߙߌ߫߸ ߁߉߉߂ ߟߊ߫. 

ߌߝ߭ߍߛ ߔߍߙߑߛߐ߲ߣ: ߛߊ߭ߡߏ߬ߙߌ߬߸ ߖߎ߬ߟߊ ([[ߒߞߏߝߐߟߊ]]) ߟߎ߬ ߟߊ߫ ߥߎ߬ߦߊ߲߬ߞߌ߬ߟߌ. [[ߊߝߙߌߞߌ߬]] ߝߘߊ߬ߝߌ߲ ߠߎ߬ ߟߊ߫ ߛߣߐ߬ߡߍ߬ߘߐ߬ߦߊ ߘߋ߬ߙߌ߬ߘߊ ߓߊߖߎߟߞߊ ߟߊ߫ (IFAN), [[ߘߊ߬ߞߊ߯ߙߎ߫]] ߁߉߆߈, ߁߉߇߀, ߁߉߇߅ (ߞߊ߬ߝߊ߫ ߛߊ߬ߓߊ߫)

ߗ߭ߊߞ ߡߋߣߌߏߘ: ߛߎ߬ߘߊ߲߬ ߛߌߟߊߓߐߟߊ߸ ߊߙߑߛ߭ߌߣߊߙ ߣߊ߭ ߢߍ ߣߴߊ߬ ߞߐ ߘߐ߫ ߁߈߇߉–߁߈߉߄, ߞߊ߬ߞߎߘߊ ߟߊ߬ߥߊ߲߬ߞߊ߬ߟߌ ߞߏߟߊߘߍ, [[ߔߊ߬ߙߌ߫]]߸ ߁߉߃߁ ߠߊ߫. ߘߊߘߐߡߌߣߊߞߎ߲ߧߊ ߞߋ߬ߟߋ߲߬ߞߋ߬ߟߋ߲߬ߠߊ.
