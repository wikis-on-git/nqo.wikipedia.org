ߞߊ߬ߙߊ߲߬ ߊ߬ ߘߺߴߌ ߞߊ߬ߙߊ߲߬ (ߡߊ߲߬ߘߋ߲߬ߓߏߙߌ߫ ߞߋߕߊ߬

)

ߡߎߛߊ߫ ߓߊߟߊ߲ߘߎ߯ ߖߊߟߏ߫:

߂߀߂߁ ߛߊ߲߬ߞߎ߲߬ߓߍ߲ ߓߋߟߋ߲ߠߊ

ߊ߬ ߓߘߊ߫ ߕߏ߫ ߊ߬ ߡߊ߬ ߸ ߊ߬ ߓߘߊ߫ ߕߏ߫ ߝߊ߬ߞߊ߲߬ ߞߊߙߊ߲ ߡߊ߬

ߊ߬ ߓߘߊ߫ ߕߏ߫ ߊ߬ ߡߊ߬ ߸ ߊ߬ ߓߘߊ߫ ߕߏ߫ ߒߞߏ ߟߊߟߐ߭ ߡߊ߬ ߜߌߡߊ߫

ߊ߬ ߓߘߊ߫ ߕߏ߫ ߊ߬ ߡߊ߬ ߸ ߊ߬ ߓߘߊ߫ ߕߏ߫ ߖߘߍ߬ߟߐ߲ ߣߌ߫ ߖߘߍ߬ߤߣߍ ߡߊ߬

ߊ߬ ߓߘߊ߫ ߕߏ߫ ߊ߬ ߡߊ߬ ߸ ߊ߬ ߓߘߊ߫ ߕߏ߫ ߝߘߊ߬ߝߌ߲ ߠߎ߬ ߟߊ ߡߊ߬ ߝߘߊ߬ߝߌ߲߬ߧߊ ߟߊ߫

ߏ߬ ߞߘߐ ߟߋ߬ ߞߏ߫ ߊ߬ ߓߘߊ߫ ߕߏ߫ ߝߘߊ߬ߝߌ߲߬ߠߊ߫ ߟߊ߫ ߥߙߎߞߌ߫ ߓߟߏߕߍ߰ߓߊߟߌ ߡߊ߬ ߒߞߏ ߛߓߍߛߎ߲߫ ߞߊ߲ߡߊߛߙߋߡߊ ߛߘߊ߫ ߘߐ߫.

ߒߞߏ ߘߌ߲߬ߞߏ ߟߎ߬ ߸ ߒߞߏߞߏ ߟߊߘߌߦߊߢߍߓߊ߮ ߟߎ߬ ߸ ߊߟߎ߫ ߣߌ߫ ߕߎ߬ߡߊ߬ ߞߵߊ߬ ߓߍ߲߬ ߊߟߎ߫ ߟߋ߬ߟߋ ߡߊ߬.

ߓߌ߲߬ ߡߍ߲ ߦߋ߫ ߓߌ߬ ߘߌ߫ ߸ ߒߞߏ ߛߌ߲ߘߌ ߓߘߊ߫ ߛߊ߲߬ ߇߂ ߘߝߊ߫ ߞߏߟߌߞߏߟߌ߫، ߏ߬ ߛߊ߲߬ ߇߂ ߟߋ߬ ߖߊ߬ߕߋ߬ߣߍ߲߫ ߞߏߟߐ߲ߠߊ ߟߎ߬ ߓߟߏ߫ ߝߘߊ߬ߝߌ߲߬ߠߊ߫ ߟߊ߫ ߤߊߞߟߌ߫ ߞߊ߲ߠߊߓߌߟߊ ߥߎ߬ߛߎ ߘߌ߫.

ߞߊ߬ ߓߐ߫ ߁߉߄߉ ߡߊ߬ ߞߊ߬ ߣߊ߬ ߛߋ߫ ߓߌ߬ ߡߊ߬ ߸ ߞߎ߲߬ߠߊ߬ߦߋߙߋ߲ ߢߌ߲߬ ߠߎ߬ ߓߘߊ߫ ߞߍ߫ ߝߘߊ߬ߝߌ߲߬ߠߊ߬ ߢߍ߫ :

ߊ) ߞߊ߬ߡߊߟ ߡߊߙߎߥߊ߫ ߓߘߊ߫ ߖߋ߬ߓߌ߬ ߸ ߝߘߊ߬ߝߌ߲ ߠߊ߫ ߛߓߍߛߎ߲ ߣߴߊ߬ ߟߊ߫ ߞߊ߲ߜߍ ߛߓߍߣߍ߲߫ ߞߏߢߌߡߊ ߦߋ߫ ߓߍߓߊ߯ߦߊ ߘߐ߫ ߘߎߢߊ߫ ߝߊ߲߭ ߓߍ߯.

߂) ߝߘߊ߬ߝߌ߲ ߓߘߊ߫ ߓߐ߫ ߟߐ߲ߞߏ ߕߟߏߝߘߋߦߊ ߟߊ߫ ߸ ߟߐ߲ߞߏ ߓߏߟߏ߲ ߛߎ߮ ߓߍ߯ ߓߘߊ߫ ߛߋ߫ ߒߞߏ ߘߐ߫ ߓߌ߬

߃) ߝߘߊ߬ߝߌ߲ ߓߘߊ߫ ߓߐ߫ ߘߌ߯ߣߊ ߘߓߌ߬ߘߐ߬ߦߊ ߘߐ߫ ߸ ߞߎ߬ߙߊ߬ߣߊ ߣߌ߫ ߛߙߊ߬ߣߎ ߓߘߊ߫ ߘߐߞߣߍ߫ ߒ߬ ߧߋ߫ ߢߊ߫ ߡߊ߬ ߸ ߡߐ߰ ߕߍ߫ ߛߋ߫ ߡߍ߲ ߡߊߛߐ߬ߛߐ߬ ߟߊ߫ߑ

߄) ߝߘߊ߬ߝߌ߲߬ߞߊ߲ ߓߘߊ߫ ߛߋ߫ ߘߏߝߙߍߘߊ ߟߊ߫ ߸ ߊ߬ ߣߌ߫ ߞߵߊ߬ ߟߊߕߘߍ߬ ߕߟߋ߬ߓߊ߮ ߢߍߥߟߊ ߟߎ߬ ߘߐ߫ ߸ ߒ ߞߵߏ߬ ߟߊ߬ߟߎ߬ ߟߊ߫ ߢߣߊߓߊ߯ߦߊ ߞߊ߲߬ ߘߍ߬ߞߙߏߝߏ ߟߎ߬ ߣߌ߫ ߓߟߐߟߐߘߊ ߟߎ߬ ߟߊ߫.

ߢߌ߬ߣߊ߲߬ ߓߋߟߋ߲ߠߊ ߘߊߦߟߍ ߘߐ߫ ߸ ߊ߲ ߡߙߌߦߊ ߦߋ߫ ߛߋ߫ ߟߴߊ߲ ߞߊ߬ߙߊ߲߬ߡߐ߯ ߓߎߙߡߊ߫ ߞߊ߲ߕߍ߫ ߡߊ߬ ߸ ߏ߬ ߡߍ߲ ߝߣߊ߫ ߞߊ߬ ߡߊ߰ߙߌ ߟߊ߫ ߞߟߌߟߌ ߟߊߡߌ߬ߘߊ߬ ߂߀߂߀ ߠߊ߫، ߊ߲ ߧߋ߫ ߕߌ߲ߞߌ ߢߌߣߌ߲߫ ߠߊ߫ ߒߞߏ ߘߌ߲߬ߞߏ ߓߍ߯ ߝߍ߬ ߸ ߡߊ߰ߙߌ߬ߓߊ ߦߋ߫ ߤߌߣߴߊ߬ߟߋ ߣߴߊ߬ ߝߊ߬ ߓߘߍ ߟߎ߬ ߣߌ߫ ߒߞߏ߫ ߞߊߙߊ߲ߘߋ߲߫ ߝߎߙߋ ߓߍ߯ ߛߟߐߡߌ߲ ߠߊ߫.

ߏ߬ ߕߊ߬ߡߌ߲ ߞߐ߫ ߸ ߊߟߎ߫ ߦߴߊ߬ ߞߊ߬ߟߊߡߊ߬ ߞߏ߫ ߒߞߏ ߝߘߏ߬ߓߊ߬ ߞߙߏߝߏ ߘߋ߬ߙߌ߬ߣߊ߲߬ߞߏ ߟߋ߬ ߓߋߟߋ߲ߠߊ߫ ߝߘߏ߬ߓߊ߬ߡߊ ߟߊߖߍ߲ߛߍ߲ ߘߌ߫ ߸ ߡߍ߲ ߘߌ߫ ߞߍ߫ ߦߟߌߡߊߛߙߋ߫ ߘߌ߫ ߒߞߏߡߐ߮ ߟߎ߬ ߓߟߏ߫ ߝߊ߲߭ ߓߍ߯ ߸ ߞߵߊ߬ߟߎ߬ ߟߊ߫ ߛߌ߲߬ߝߏ߲߬ߧߊ߬ߟߌ߫ ߘߎ߲߬ߘߎ߲߬ߡߊ߬ߕߊ ߟߎ߬ ߓߟߏߦߊ߫ ߞߵߊ߬ ߓߍ߲߬ ߊ߬ߟߎ߫ ߛߌ߰ߝߊߘߌ ߡߊ߬ ߒߞߏ ߛߊ߲߬ߞߎ߲߬ߓߍ߲ ߢߊ߰ߢߊ߮ ߥߘߎ߬ߓߊ߬ߛߌ ߘߐ߫.

ߞߊ߬ߕߎ߲߯ ߸ ߢߌ߬ߣߊ߲߬ ߞߍߣߍ߲߫ ߓߊ߰ߙߋ߲߬ߖߊ߲ߓߋߡߊ ߝߎ߬ߖߎ߯ߖߎ߮ ߞߍ ߟߋ߬ ߘߌ߫ ߞߊ߬ ߦߙߐ ߓߍ߯ ߡߊߜߐ߬ߙߐ߲߬ߞߕߐ߫، ߏ߬ ߞߏߛߐ߲߬ ߢߐ߲߯ߠߊߘߍ߫ ߡߊ߫ ߛߋ߫ ߞߍ߫ ߟߊ߫ ߥߎ߬ߘߊ߲߬ߓߊ߫ ߘߌ߫ ߝߘߏ߬ߓߊ߬ ߞߣߍ ߘߏ߫ ߞߊ߲߬.

ߏ߬ ߞߏߛߐ߲߬ ߸ ߒߞߏ ߝߘߏ߬ߓߊ߬ ߞߙߏߝߏ ߞߊ߲ߕߌ߯ ߛߙߍߞߍ ߦߋ߫ ߓߍ߯ ߖߡߊ߬ߙߌ߬ ߟߊ߫ ߛߊ߲߬ߞߎ߲߬ߓߍ߲ ߢߊ߰ߢߊ߮ ߞߍ߫ ߟߴߊ߬ ߡߊߞߍ߫ ߘߌ߲ߞߌߙߊ ߘߐ߫ ߸ ߊ߬ ߕߊ߫ ߞߍߢߊ߫ ߡߊ߬ ߸ ߊ߬ ߣߴߊ߬ ߛߋߞߏ ߓߍ߬ߙߍ ߟߊ߫ ߸ ߞߵߊ߬ ߞߎ߲߬ߕߐ߮ ߞߍ߫ ߞߏ߫ " ߒߞߏ ߟߊ߫ ߢߣߊߓߊ߯ߦߊ߫ ߝߢߊߝߢߊ ߘߍ߬ߞߙߏ߬ߝߏ ߟߎ߫ ߞߊ߲߬"

ߓߊߘߋ߲ ߠߎ߬ ߸ ߞߵߊ߬ ߕߊ߬ ߒߞߏ ߛߓߍߟߌ ߛߌ߲ߘߌ ߡߊ߬ ߟߐ߲ߞߏߕߌ߯ ߛߟߏ߬ߡߣߊ߬ ߞߊ߲ߕߍ߫ ߓߟߏ߫ ߞߵߊ߬ ߛߌ߰ ߓߌ߬ ߟߊ߫ ߸ ߝߘߊ߬ߝߌ߲߬ߠߊ߫ ߦߋ߫ ߕߊ߬ߡߌ߲߬ ߠߊ߫ ߖߌ߰ߡߊ߬ߝߊ ߟߋ߫ ߛߐ߬ߘߐ߲߬ ߠߊ߫ ߟߏ߲ ߓߍ߯ ߞߵߏ߬ ߞߎ߲߭ ߞߍ߫ ߒߞߏ ߟߊ߫ ߛߏ߬ߘߊ߲߬ߛߏ߬ߦߊ ߘߌ߫ ߘߎߢߊ߫ ߞߊߓߋ ߟߊ߫.

ߏ߬ ߓߟߏߡߊ߬ ߸ ߒߞߏ ߛߌ߲ߘߌ߫ ߘߊ߫ ߟߐ߲ߞߏߕߌ߯ ߛߟߏ߬ߡߣߊ߬ ߞߊ߲ߕߍ߫ ߓߟߏ߫ ߁߉߄߉ ߣߍߣߍߓߊ ߕߟߋ߬ ߁߄ ߠߋ߫ ߡߊ߬. ߞߵߊ߬ ߕߊ߬ ߏ߬ ߡߊ߬ ߞߵߊ߬ ߛߌ߰ ߓߌ߬ ߟߊ߫ ߸ ߒߞߏߡߐ߮ ߟߎ߬ ߓߘߊ߫ ߘߐ߬ߖߊ ߖߍ߬ߘߍߖߍ߬ߘߍ ߟߋ߬ ߞߍ߫ ߓߙߍ߬ߡߊ߬ ߛߍ߯ߛߍ߯ ߘߐ߫ ߞߵߏ߬ ߞߍ߫ ߟߐ߲ߞߏߕߌ߮ ߟߊ߫ ߓߊ߯ߙߊ ߞߐߡߊߓߌ߲ߓߌ߲ߟߊ߲ ߘߌ߫ ߸ ߊ߲ ߞߍߕߐ߫ ߡߍ߲ ߠߎ߬ ߘߏ߫ ߟߎ߫ ߡߊߘߊ߲߫ ߠߊ߫.

ߞߏߛߓߍ߫ ߛߟߏ߬ߡߣߊ߬ ߞߊ߲ߕߍ߫ ߟߋ߬ ߒߞߏ ߛߓߍߛߎ߲ ߛߌ߲ߘߌߓߊ߮ ߘߌ߫ ߁߉߄߉ ߞߏ߲ߞߏߘߓߌ ߕߟߋ߬ ߁߄ ߠߊ߫ ߜߋ߲ߞߐ߰ߖߌ߬ߘߊ ߟߊ߫ (ߓߍ߲ߖ߭ߍߙߑߘߎ߯). ߊ߬ ߡߏߦߌ߫ ߘߊ߫ ߁߉߂߂ ߟߊ߫ ߞߟߐ߬ߣߍ߲߫ ߸ ߛߎߡߊ߲ߞߏ߬ߦߌ߬ ߡߙߊ߬ߘߊ߰ߙߋ߲ ߘߐ߫ ߞߊ߲ߞߊ߲߫ ߡߙߊ߬ߓߊ߰ߘߊ ߞߣߐ߫. ߊ߬ ߣߊ߫ ߦߋ߫ ߓߊߟߊ߲ߘߎ߯ ߖߊ߰ߞߊ ߞߋߕߊ߬ ߘߌ߫ ߸ ߊ߬ ߝߊ߬ ߕߐ߯ ߞߏ߫ ߊߡߙߊ߫ ߞߊ߲ߕߍ߫.

ߊ߬ ߞߊ߬ ߞߊ߬ߝߊ߫ ߁߈߃ ߛߓߍ߫ ߟߐ߲ߞߏ ߡߊ߬ߘߎ߮ ߓߍ߯ ߘߏ߫ ߦߋ߫ ߡߍ߲ ߘߐ߫ ߞߊ߬ ߞߐ߲߰ ߊ߬ ߟߊ߫ ߛߊ߬ߦߊ ߢߍ߫ ߁߉߈߇ ߟߊ߫ ߞߐߣߊߞߙߌ߫.

ߒߞߏ ߛߌ߲ߘߌ ߣߌ߫ ߓߌ߬ ߕߍ߫ ߸ ߊ߬ ߓߘߊ߫ ߝߊ߯ߘߐߞߍ߫ ߝߌ߬ߟߊ ߢߍߕߊ߮ ߥߎߟߊ ߘߐߛߊ߲߬ ߛߊ߲߬ ߇߂ ߘߐߙߐ߲߫ ߞߘߐ߫، ߸ ߣߴߌ ߞߵߊ߬ ߛߎߡߊ߲߫ ߛߓߍߟߌ ߕߐ߭ ߟߎ߬ ߟߊ߫ ߢߝߍߕߊ߮ ߕߎ߬ߜߍ߬ߕߎ߬ߜߍ߬ߟߌ ߡߊ߬.

[-߁߉߉߁]: ߗߋ߬ߥߎ߬ߣߍ߲߬ߗߋߥߎ ߡߍ߲ ߕߐ߯ ߡߌ߬ߛߌ߬ߙߊ߲߬ ߞߏ߫ ߡߤߊ߬ߡߎߘ ߡߎ߬ߝߌߘ ߸ ߏ߬ ߛߋ߫ ߘߊ߫ ߒߞߏ ߛߓߍߘߋ߲߫ ߝߟߐ ߟߊߘߏ߲߬ ߠߊ߫ ߕߟߋ߬ߓߊ߮ ߞߣߐ߫ ߸ ߒߞߏ ߞߙߎ߬ߞߊ߲߬ߝߎߥߊ߫ ߟߊ߫ ߟߊ߬ߛߌ߲߬ߠߌ߲ ߞߣߐߡߊ߬.

[[߁]]: ߒߞߏ ߕߟߋ߬ߓߊ߰ ߟߊ߬ ߓߊ߯ߙߊ߫ ߝߟߐ ߟߎ߬ ߟߛߊߙߌ߫ ߘߊ߫ ߟߐ߯ߝߍ ߘߐ߫ ߸ ߤߊߟߵߊ߬ ߓߊ߯ ߊ߬ ߕߘߍ߬ ߞߏ߫ ߜߟߍ߬ߦߊ߬ߣߍ߲߫ ߕߘߍ߬ ߊ߬ ߛߓߍߛߋ߲߫ ߝߟߐ ߏ߬ ߝߍ߬ ߸ ߣߊߟߌ߬ߡߎ߲߫ ߜߋ߲߭ ߠߎ߬ ߕߍߕߍ߯ߓߐ ߝߙߋߞߋ ߘߌ߫ ߸ ߊ߬ ߣߌ߫ ߛߓߍߘߋ߲ߜߊߟߌ ߓߟߏߦߊߟߌ ߡߛߍ߬ߞߍ߬ߡߛߍߞߍ ߛߌߦߊߦߊ.

[[߂]]: ߛߓߍߛߋ߲߫ ߝߟߐ ߝߙߋߞߋ ߛߌߦߊߡߊ߲߫ ߘߊ߲ߘߊ߫ ߘߊ߫ ߸ ߒߞߏ ߞߙߎ߬ߞߊ߲߬ߝߎߥߊ߫ ߟߊ߫ ߢߍߡߌߘߊߟߌ ߞߣߐߡߊ߬ ߸ ߊ߬ ߣߌ߫ ߒߞߏ߫ ߘߍߞߙߎߟߎ߬ ߟߊ߫ ߣߊ߲߬ߝߟߏ߬ߦߊ߬ߟߌ ߡߊ߬ߣߊߡߊ߬.

[[߃]]: ߒߞߏ ߞߎ߬ߙߊ߬ߣߊ ߛߓߍߞߏ߫ ߝߌߟߊߣߊ߲ ߣߌ߫ ߛߊ߲߬ߥߟߊ ߟߎ߬ ߣߌ߫ ߘߎ߰ߡߊ߬ߛߓߍ߬ ߔߊߔߘߊ ߟߎ߬ ߣߌ߫ ߟߞߊ߬ߙߊ߲߬ߠߌ߲߬ ߞߝߊ ߛߌߦߊߡߊ߲߫ ߟߊߒߞߏߦߊ߫ ߘߊ߫ ߒߞߏ ߞߙߎ߬ߞߊ߲߬ߝߎߥߊ߫ ߓߟߏ߫ ߸ ߡߍ߲ ߠߎ߬ ߞߍ߫ ߘߊ߫ ߞߊ߬ ߘߎߢߊ߫ ߟߐ߯ߝߍ ߡߊߛߐ߫ ߔߙߏ߫.

[[߄]]: ߒߞߏ ߘߏ߲߬ ߘߊ߫ ߥߌ߲ߘߏߖ߭ ߏߝߌߛ ߢߍߥߟߊ ߘߐ߫ ߸ ߞߊ߬ ߓߊ߲߫ ߞߵߊ߬ ߡߊߦߋߙߋ߲߫ ߍߡߍߛߑߘߐߛ ߢߍߥߟߊ߫ ߤߏߞߌ ߞߣߐ߫ ߸ ߣߊߟߌ߬ߡߎ߲߫ ߡߊ߲߬ߘߋ߲߫ ߞߏ߬ߡߊ߬ ߞߎߘߊ ߘߌ߫ ߜߛߋߓߊ߯ߦߊ ߛߎ߯ ߛߌߦߊߡߊ߲߫ ߦߋ߫ ߛߋ߫ ߟߊ߫ ߞߍ߫ ߟߊ߫ ߡߍ߲ ߞߣߐ߫.

[-߁߉߉߇]: ߏ߬ ߞߍ߫ ߘߊ߫ ߒߞߏ ߟߊ߫ ߕߟߋ߬ߓߊ߰ ߟߊ߬ߖߊ߲ߞߏ ߛߊ߲ߞߊߥߟߌ ߘߌ߫ ߸ ߙߌ߬ߦߊ߬ߘߎ߯ ߣߌ߫ ߝߌߟߊߘߍߑߝߌ߫ ߕߍ߫ ߟߊ߬ߜߛߋ߬ߓߊ߰ߦߊ߬ߟߌ ߣߌ߫ ߛߓߍߛߋ߲߫ ߠߊߗߋ߲߯ߧߊ ߜߊ߬ߛߊ߫ ߢߐ߲߰ߦߋ߬ߓߊߟߌ ߞߊ߬ߣߌ߲߬.

[-߁߉߉߈]: ߏ߬ ߞߍ߫ ߘߊ߫ ߛߓߍߛߋ߲ߞߏ ߛߊ߲ߞߊߥߟߌ ߘߌ߫ ߒߞߏ߫ ߞߊߙߊ߲ߠߊ߫ ߕߎ߲ߞߊߙߊ߲ߒߞߋ ߟߎ߬ ߓߟߏ߫ ߸ ߊ߬ ߣߌ߫ ߞߊ߬ ߞߣߊߘߊ߫ ߕߎ߬ߓߊ߬ߓߎ߬ ߡߏߙߌ ߟߎ߬ ߝߣߊ߫ ߘߏ߲߬ ߒߞߏߞߏ ߘߐ߫ ߞߵߊ߬ߟߎ߬ ߟߊ߫ ߘߌ߯ߣߊ߫ ߞߝߊ ߟߎ߬ ߘߟߊߡߌ߬ߘߊ߫ ߡߊ߲߬ߘߋ߲߫ ߝߘߏ߬ߓߊ߬ߞߊ߲ ߘߐ߫.

[-߂߀߀߀]: ߝߌߟߊߘߍߟߑߝߌ߫ ߒߞߏ ߘߍߞߙߎ ߣߌ߫ ߒߞߏ ߞߙߎ߬ߞߊ߲߬ߝߎߥߊ߫ ߞߊ߬ ߢߐ߲߯ߠߊߞߏߟߐ߲߫ ߓߟߐߟߐ ߛߌߟߊ ߝߍ߬ ߸ ߞߊ߬ ߒߞߏ ߞߍߦߙߐߞߏ ߕߊ߯ߡߊ ߛߌ߰ ߛߋ߲߭ ߞߊ߲߬،

߂߀߀߀ ߕߍߡߟߊ ߘߐ߫: ߒߞߏ ߞߍߦߙߐ߫ ߓߟߋߓߟߋ ߘߏ߫ ߟߊߘߊ߲߫ ߘߊ߫ ߸ ߒߞߏ ߝߌߟߊߘߍߟߑߝߌ߫ ߣߌ߫ ߒߞߏ ߞߙߎ߬ߞߊ߲߬ߝߎߥߊ߫ ߓߟߏ߫ ߸ ߡߍ߲ ߕߘߍ߬ ߒߞߏߞߏ ߞߌ߬ߓߊ߬ߙߏ ߟߎ߬ ߟߊߕߊ߬ߡߌ߲߬ ߠߊ߫ ߥߊߟߌߞߊ߲ ߠߎ߬ ߘߐ߫ ߕߎ߬ߡߊ߬ ߖߏߣߊ ߏ߬ ߟߊ߫.

[[߅]]: ߒߞߏ ߟߊ߫ ߢߣߊߓߊ߯ߦߊ ߥߊ߬ߙߊ ߞߏߛߐ߲߬ ߓߟߐߟߐ ߟߊ߫ ߸ ߕߎ߬ߓߊ߬ߓߎ߬ߟߊ߬ ߖߊ߯ߓߘߊ߫ ߞߊߙߊ߲ߘߋ߲ ߣߴߊ߬ ߞߊ߬ߙߊ߲߬ߡߐ߮ ߛߌߦߊߡߊ߲߫ ߘߏ߲߬ ߘߊ߫ ߒߞߏߞߏ ߘߐ߫ ߸ ߏ߬ ߘߏ߫ ߟߋ߬ ߊߡߋߙߞߌߞߊ߫ ߖߊߣ ߏߟߌߦߍߙ ߘߌ߫ ߝߊߦߍߕ ߝ߭ߌߕ ߖߊ߯ߓߘߊ ߟߊ߫ ߸ ߊ߬ ߘߏ߫ ߟߋ߬ ߞߙߌߛߑߕߐߝ ߙߐߘ ߘߌ߫ ߗ߭ߐߙߖ߭ ߥߊߛ߭ߌ߲ߜ߭ߑߕߐߣ ߖߊ߯ߓߘߊ ߟߊ߫ ߸ ߊ߬ ߘߏ߫ ߟߋ߬ ߗ߭ߊ߲ ߟߎߔ ߊߡߑߛߍߟ ߘߌ߫ ߝߊ߬ߙߊ߲߬ߛߌ߫ ߘߍ߭ ߟߐ߲ߠߌ߲ߧߊ ߘߋ߬ߙߌ߬ߘߊ ߟߊ߫.

[[߆]]: ߒߞߏ ߟߊ߫ ߘߏߝߙߍߕߍߦߊߟߌ ߕߊ߯ߡߊ ߛߌ߰ ߘߊ߫ ߛߋ߲߭ ߞߊ߲߬،

ߕߊ߯ߡߊ ߏ߬ ߞߣߐߡߊ߬:

- ߘߏߝߙߍߕߍߘߊ ߡߊ߬ߞߏ ߛߋ߫ ߘߊ߫ ߒߞߏ ߝߐߓߊ߯ ߖߡߊ ߦߙߌߞߊ ߡߊ߬ ߸ ߊ߬ ߞߎ߲߬ߠߊ߬ߝߎߟߋ߲ ߘߌ߫ ߘߴߊ߬ߟߎ߫ ߡߊ߬ ߞߴߏ߬ ߦߋ߫ ߓߍ߲߬ ߠߊ߫ ߞߋ߲߬ߥߟߎ߫ ߂߀ ߣߌ߫ ߝߊ߲ߘߊ߫ ߟߋ߬ ߡߊ߬.

- ߘߏߝߙߍߕߍߘߊ ߡߊ߬ߞߏ ߛߋ߫ ߘߊ߫ ߒߞߏ߫ ߞߝߊ߫ ߛߓߍߣߍ߲ ߦߙߌߞߊ߫ ߖߐ߲ߖߐ߲ ߡߊ߬ ߸ ߊ߬ ߞߎ߲߬ߠߊ߬ߝߎߟߋ ߘߴߊ߬ߟߎ߫ ߡߊ߬ ߞߴߏ߬ ߦߋ߫ ߓߍ߲߬ ߠߊ߫ ߞߝߊ߬ ߥߊ߯ ߞߋߟߋ߲߫ ߣߌ߫ ߝߊ߲ߘߊ߫ ߟߋ߬ ߡߊ߬ ߏ߬ ߕߎ߬ߡߊ ߟߊ߫.

ߘߏߝߙߍߕߍߘߊ ߡߊ߬ߞߏ ߛߋ߫ ߘߊ߫ ߒߞߏ ߝߐߓߊ߯ ߖߡߊߣߊ ߘߏ߫ ߟߎ߫ ߞߎ߲ߝߊ߲ߓߐ ߡߊ߬ ߸ ߖߐ߲߰ߛߴߊ߬ߟߎ߬ ߘߌ߫ ߛߙߋߦߴߊ߬ ߡߊ߬ ߣߌ߫ ߒߞߏ ߕߊ߬ߣߍ߲߫ ߓߊ߫ ߘߐ߫ ߛߓߍ߬ ߓߟߏߡߊ߬ ߸ ߊ߬ߟߎ߫ ߣߊ߬ ߘߊ߫ ߓߐߒߡߊߟߌ ߟߊ߫ ߡߊ߬ߟߌ ߞߊ߲ߓߍ߲ ߞߣߐ߫ ߞߊ߬ ߛߙߋߦߊ߫ ߒߞߏ ߝߙߎߕߎ߫ ߢߣߊߡߊ ߘߏ߫ ߡߊߛߓߍߣߍ߲ ߡߊ߬ ߸ ߊ߬ ߛߓߍߣߍ߲߫ ߏ߬ ߞߊ߬ ߞߏ߫ "ߡߊ߲߬ߘߋ߲߬ ߘߌ߫ ߟߏ߲߬ߓߏ߬ߟߊ߲ߓߊ߲߫ ߦߏ߫ ߝߍߓߊ߫ ߘߐ߫ ߖߌ ߸ ߓߊ߬ߙߌ߬ ߡߊ߲߬ߘߋ߲߬ ߕߍ߫ ߓߐ߲߬ ߝߋߎ߫"

[[߇]]: ߎ߳ߣߍߛߑߞߏ ߞߊ߬ ߖߊ߬ߕߋ߬ߘߐ߬ߛߌ߰ ߞߎߘߊ߫ ߟߊߥߟߌ߬ ߘߏߝߙߍߕߍߘߊ ߟߊ߫ ߸ ߡߍ߲ ߞߎ߲߬ߕߐ߮ ߞߍߣߍ߲߫ ߞߏ߫ " ߛߓߍߛߎ߲߫ ߝߐߓߊ߯ ߕߜߋ ߟߎ߬ ߡߞߊߘߊ߲ ߘߏߝߙߍߕߍߘߊ ߟߊ߫" ߸ ߞߊ߬ ߒߞߏ ߘߊ߲ߞߎ߲߫ ߏ߬ ߛߙߍߘߍ ߘߐ߫.

߂߀߀߂ ߕߍߡߟߊ ߘߐ߫: ߞߊߟߌߝߐߙߑߣߌ߫ ߖߊ߯ߓߘߊ ߞߊ߬ ߞߎ߲߬ߦߌ߬ߘߊ߬ߟߌ߬ ߞߎߘߊ߫ ߞߍ߫ ߞߊߕߘߍ߬ ߘߏߝߙߍߕߍߘߊ ߡߊ߬ ߸ ߞߏ߫ ߞߊ߬ ߘߏߝߙߍߕߍߦߊߟߌ ߢߊߞߎߘߦߊ߫ ߞߊ߬ߡߙߊ߬ߒ߬ߞߋ߬ߦߊ ߟߊ߫ ߸ ߛߊ߫ ߛߓߍߛߎ߲߫ ߝߐߓߊ߯ ߕߜߋ ߓߍ߯ ߘߌ߫ ߟߊߕߍ߬ߘߴߊ߬ ߘߐ߫ ߒߞߏ ߕߘߍ߬ ߡߍ߲ ߠߎ߬ ߛߙߍߘߍ ߘߐ߫.

߂߀߀߄ ߥߊ߬ߛߌ߬ߥߙߊ: ߒߞߏ ߕߊ߬ߞߏ ߢߣߊߕߊߟߌ߫ ߝߟߐ ߞߍ߫ ߘߊ߫ ߞߣߊߘߊ߫ ߖߡߊ߬ߣߊ ߞߣߐ߫ ߡߊߙߑߞߊߡ (ߐ߲ߕߊߙߌߦߏ߫ ߞߊ߬ߝߏ ߞߣߐ߫) ߸ ߡߊߦߑߞߍߟ ߋߝ߭ߍߙߑߛߐ߲߫ ߠߊ߫ ߘߍ߬ߡߍ߲߬ߠߌ߲ ߞߣߐߡߊ߬. ߢߣߊߕߊߟߌ ߏ߬ ߟߊߘߎ߲߫ ߘߊ߫ ߟߋ߬ ߸ ߒߞߏ ߡߊ߫ ߕߊ߬ ߸ ߓߊߏ߬ ߖߡߊ߬ߣߊ ߘߏ߫ ߟߎ߫ ߕߘߍ߬ ߞߎ߲߬ߘߐ߬ߞߛߌߞߛߊ ߘߐ߫ ߸ ߊ߬ ߜߋ߲ߜߋ߲߫ ߞߣߊߘߊ߫ ߝߊ߬ߙߊ߲߬ߛߌ߬ߦߊ߫ ߡߍ߲ ߞߐߦߌ߬ߘߊ߬ߣߍ߲߫ ߕߘߍ߬ ߔߊ߬ߕߙߌߞ ߊ߲ߘߙߌ߫ ߓߟߏ߫.

߂߀߀߅ ߞߏ߲ߞߏߜߍ: ߒߞߏ ߕߊ߬ߞߏ ߢߣߊߕߊߟߌ ߛߋ߲߬ߧߊ߬ ߝߌߟߊߣߊ߲ ߞߍ߫ ߘߊ߫ ߤߌ߲ߘߌ߬ ߜߊ߬ߙߊ ߘߐ߫ ߸ ߞߵߏ߬ ߞߎ߲߬ߘߏ߲߬ ߞߍ߫ ߢߐ߲߯ߝߊ߯ߡߎߓߊߟߌߦߊ ߘߌ߫ ߝߊ߬ߙߊ߲߬ߛߌ߬ߟߊ߬ߞߊ ߟߎ߬ ߣߌ߫ ߊߡߋߙߞߌߟߞߊ ߟߎ߬ ߕߍ߫.

߂߀߀߅ ߥߊ߬ߛߌ߬ߥߙߊ ߟߊ߫: ߒߞߏ ߕߊ߬ߞߏ ߢߣߊߕߊߟߌ ߛߋ߲߬ߧߊ߬ ߛߓߊߣߊ߲ ߞߍ߫ ߘߊ߫ ߊߟߋߡߊ߲ߘߎ߯ (ߤߊ߲ߓߎߙ ߘߎ߰ߓߊ ߟߊ߫) ߸ ߒߞߏ ߟߊ߫ ߖߊ߬ߡߊ ߛߌߦߊߦߊ߫ ߘߊ߫ ߏ߬ ߘߐ߫ ߞߊߕߌ߫.

߂߀߀߅ ߕߎߟߊߝߌ߲: ߒߞߏ ߕߊ߬ߞߏ ߢߣߊߕߊߟߌ ߛߋ߲߬ߧߊ߬ ߣߊ߯ߣߌ߲ߣߊ߲ ߞߍ߫ ߘߊ߫ ߔߊ߬ߙߌ߫ (ߝߊ߬ߙߊ߲߬ߛߌ߫ ߖߡߊ߬ߣߊ ߞߣߐ߫) ߞߵߊ߬ ߛߎߥߊ߲ߘߌ߫ %߁߀߀ ߟߊ߫. ߏ߬ ߞߍ ߒߞߏ ߟߊߘߏ߲߬ ߘߏߝߙߍߕߍߘߊ ߟߊ߫ (ߎ߳ߣߌߞߐߘ).

߂߀߀߅ ߟߊ߫ ߕߎ߲߯: ߒߞߏ ߘߊ߲ߞߎ߲߫ ߘߊ߫ ߎ߳ߣߍߛߑߞߏ ߓߟߏ߫ ߞߵߊ߬ ߟߊߕߘߍ߬ ߘߎߢߊ߫ ߛߓߍߟߌ߫ ߓߙߊߞߊߣߍ߲ ߠߎ߬ ߛߙߍߘߍ ߘߐ߫ ߸ ߊ߬ ߢߊߦߋ ߞߐ߫ ߊ߬ߟߎ߬ ߓߟߏ߫ ߞߏ߫ ߡߊ߲߬ߘߋ߲߫ ߝߘߏ߬ߓߊ߬ߞߊ߲ ߡߊ߬ߞߏ ߦߋ߫ ߘߝߊߢߊ߫ ߂߁߃߆ ߟߋ߬ ߟߊ߫ ߞߵߊ߬ ߕߘߍ߬ ߊߙߊߓߎ߫ ߛߓߍߟߌ ߞߏߟߏ߲ߛߏ߲߫ ߢߊ ߓߍ߯ ߟߊߘߍ߬ߣߍ߲ ߦߋ߫ ߛߋ߫ ߟߊ߫ ߘߝߊߢߊ߫ ߅߀߄ ߠߋ߬ ߟߊߘߊ߲߫ ߠߊ߫ ߞ. ߓߊ߬ߓߊ߫ ߡߊ߬ߡߊ߬ߘߌ߫ ߖߊ߰ߣߍ߬ߟߊ߫ ߕߐ߬ߝߍ߬ߦߊ߬ߟߌ ߘߐ߫.

[[߈]]: ߒߞߏ ߘߎ߲ߓߎ ߛߌ߲߬ߝߏ߲߬ߧߊ߬ߟߌ߬ ߝߟߐ ߛߌ߰ ߘߊ߫ ߛߋ߲߭ ߞߊ߲߬ ߞߐߣߊߞߙߌ߫.

߂߀߁߁ߣߌ߫ ߓߌ߬ ߕߍ߫: ߒߞߏ ߓߘߊ߫ ߛߋ߲߬ߠߊߕߘߍ߬ ߘߎߢߊ߫ ߜߙߊ߬ߓߊ ߛߌߦߊߡߊ߲߫ ߘߐ߫ ߸ ߌߞߏ߫ ߡߊ߲ߛߊ ߟߊ߫ ߜߊ߬ߙߊ ߏߊߍߛ ߟߊ߫ ߜߊ߬ߙߊ ߸ ߋߖ߭ߌߔߕ ߜߊ߬ߙߊ ߸ ߍ߲ߘ ߟߊ߬ߞߐ߰ߟߌ ߸ ߊ߬ ߣߴߏ߬ ߢߐ߰ߘߐ ߟߎ߬.

[[߉]]: ߒߞߏ ߘߎ߲ߓߎ ߛߌ߲߬ߝߏ߲߬ߧߊ߬ߟߌ ߞߊ߬ ߛߟߏ߬ߡߣߊ߬ ߞߊ߲ߕߍ߫ ߟߊ߫ ߞߘߐߟߐߝߐߟߊ߲߫ ߞߊ߲ߝߌߟߡߊ ߟߊߕߟߋ߬ߓߊ߰ߦߊ߫ ߊ߬ ߣߌ߫ ߞߵߊ߬ ߟߖߍ߲ߛߍ߲߫.

߂߀߁߂: ߒߞߏ ߝߊ߬ߟߋ߲߬ߢߐ߲߰ߘߐ߬ߟߊ߲ ߛߌ߲ߘߌ߫ ߘߊ߫ ߎ߳ߞߙߍߣ ߖߊ߯ߓߘߊ ߗߋ߬ߥߎ߬ߣߍ߲߬ߗߋߎ߫ ߊ߲ߘߙߌߎ߳ߖ߭ ߙߏߝ߭ߍ߲ߗߊߞ ߓߟߏ߫ (ߞߐ߲ߝ߭ߍߙߑߕߌߛߍ߳ߙ ߒߞߏ).

߂߀߁߂ ߘߓߊ߬ߕߊ ߕߋ߬ߟߋ߫ ߂߂: ߒߞߏ ߥߞߌߔߋߘߌߦߊ ߛߌ߲ߘߌ߫ ߘߊ߫ ߞ. ߝߊ߬ߞߏ߬ߟߌ߬ ߘߎ߲ߓߎߦߊ߫ ߓߟߏ߫ (ߊ.ߘ)

߂߀߁߇ ߟߊ߫: ߒߞߏ ߢߎߡߍߙߋ߲ߟߏ ߛߌ߲ߘߌ߫ ߘߊ߫ (ߓߌߓߟߌߦߏߕߍߞ ߣߎ߳ߡߋߙߌߞ ߒߞߏ) ߸ ߌߣߊߟߑߞߏ ߖߊ߯ߓߘߊ ߓߟߏ߫ (ߎ߳ߣߌߝ߭ߍߙߑߛߌߕߋ ߘߋ߬ ߟߴߌߣߊߟߑߞߏ)

[-߂߀߁߈]: ߒߞߏ ߝߘߏ߬ߓߊ߬ ߞߙߏߝߏ ߛߌ߲ߘߌ߫ ߘߊ߫ ߸ ߒߞߏ߫ ߘߍߞߙߎ߫ ߄߃ ߞߙߎߝߊߣߍ߲߫ ߡߍ߲ ߞߣߐ߫ ߝߊ߲߬ߞߟߊ߬ߞߊߝߏ ߞߊ߲ߡߊ߬ ߒߞߏ߫ ߓߊ߯ߙߊ߫ ߞߎ߲ߓߊ ߟߎ߬ ߘߐ߫ ߞߊ߬ ߞ.ߓߎߙߡߊ߫ ߞߊ߲ߕߍ߫ ߞߴߊ߬ ߞߊ߲ߕߌ߮ ߘߌ߫ (ߊ.ߘ).

߂߀߁߈: ߒߞߏ ߝߘߏ߬ߓߊ߬ ߘߎ߲ߓߎ ߛߌ߰ ߘߊ߫ ߛߋ߲߭ ߞߊ߲߬ ߞߐߣߊߞߙߌ߫.

߂߀߁߈ ߠߊ߫: ߊߙߊߓߎ ߟߎ߬ ߟߊ߫ ߝߐ߰ߓߍ ߡߍ߲ ߕߐ߯ ߞߏ߫ ߝߊߙߊ߲ߝߊ߯ߛߟߌ (ߊߟߑߝߎߙߑߞߊߣ). ߏ߬ ߞߊ߬ ߒߞߏ ߞߎߟߎ߲ߖߋ߲߫ ߡߊ߲߬ߞߕߎ߫ ߉ ߟߊ߫ ߸ ߞߵߊ߬ ߟߊ߫ ߞߟߏߞߕߏߦߊ ߡߊߛߙߋߦߊ߫.

߂߂߀߁߈ -߂߀߁߉: ߒߞߏ ߝߘߍ߬ߟߋ߲߬ ߞߎߘߊ ߛߌ߲ߘߌ߫ ߘߊ߫ (ߕߊߓߑߟߍߕ ߒߞߏ) ߞߐ߲ߕߌߣߊ߲ߕߊߟ ߛߐߝߕ ߓߟߏ߫ ߸ ߣߊߟߌ߬ߡߎ߲߫ ߞ.ߓߊ߲߬ߞߐ߫ ߟߊ߲߰ߛߌ߬ߣߍ߬ ߣߴߊ߬ ߓߊ߯ߙߊߢߐ߲߮ ߠߎ߬ ߘߌ߫ ߸ ߡߍ߲ ߖߍ߬ߘߍ ߓߐߞߏ߫ ߝߌߟߊߣߊ߲߫ ߠߊߢߊ߬ߣߍ߲ ߦߋ߫ ߛߌߟߊ ߟߊ߫ ߌߞߐ߫.

߂߀߁߉ ߟߊߓߊ߲ ߠߊ߫: ߋߖ߭ߌߔߕ ߝߊ߬ߛߏ߬ߜߙߊ ߞߊ߬ ߒߞߏ ߕߊ߬ ߞߵߊ߬ ߟߊߘߏ߲߬ ߦߋ߲߬ ߖߊ߯ߓߘߊ ߓߍ߯ ߘߐ߫ ߡߐ߬ߟߐ߲߬ߡߊ ߟߊ߫ ߸ ߖߊ߯ߓߘߊ߫ ߊ߬ߟߌ߬ߺߊ߬ߖ߭ߊߙ).

߂߀߁߈ ߠߊ߫: ߒߞߏ ߛߟߏߟߏߞߏ߲ߘߏ ߘߊߦߟߍ߬ ߘߊ߫ ߊ߬ ߣߌ߫ ߞߵߊ߬ ߞߣߐߞߍ ߡߌ߬ߙߌ߲߬ߘߌ ߓߟߏ߫ ߖߊ߬ߕߋ߬ߘߐ߬ߛߌ߰ ߓߟߋߓߟߋ ߟߎ߫ ߣߊ߲߬ߝߟߏ߬ߦߊ߬ ߞߊ߲ߡߊ߬ ߸ ߏ߬ ߡߍ߲ ߡߙߊ߬ߘߐ߬ߦߊ߬ߓߊ߮ ߦߋ߫ ߞ.ߡߊ߬ߡߊ߬ߘߌ߬ ߞߐ߲ߘߍ߫ ߘߌ߫ ߞߛߌ߬ߘߎ߯،

[[߁߀]]: ߒߞߏ ߝߘߏ߬ߓߊ߬ ߞߙߏߝߏ ߞߊ߬ ߒߞߏ ߟߊߘߏ߲߬ߞߏ ߖߊ߬ߕߋ߬ߘߐ߬ߛߌ߮ ߛߍ߬ߘߏ߲ ߞߍ߫ ߖߌ߬ߣߍ߬ ߞߊ߲ߓߍ߲ ߞߎ߲߬ߠߊ߬ߛߌ߮ ߟߊ߫ ߢߍߥߟߊ ߘߐ߫ ߸ ߡߍ߲ ߟߊ߲߬ߓߏ߲ ߞߊ߬ ߞߏߕߌ߯ߘߊ ߟߎ߬ ߝߊ߬ߛߏ߬ߜߙߊ ߣߌ߫ ߘߍ߬ߞߙߏߝߏ ߟߎ߬ ߓߍ߯ ߟߊߡߊ߰ ߸ ߝߏ߫ ߞߊ߬ ߒߞߏ ߟߊ߫ ߞߏߢߊ ߛߙߍߘߍߦߊ߫ ߖߌ߬ߣߍ߬ ߞߏߕߌ߯ ߟߊߘߍ ߞߎߡߘߊ ߘߐ߫ ߛߋ߲߬ߧߊ߫ ߝߌ߬ߟߊ߬.

[-߂߀߂߀]: ߒߞߏ ߝߘߏ߬ߓߊ߬ ߞߙߏߝߏ ߞߊ߬ ߖߌ߬ߣߍ߫ ߟߞߊ߬ߙߊ߲߬ߠߌ߲߬ ߘߎ߯ߟߊ ߢߍߥߟߊ ߘߟߊߡߌ߬ߘߊ߬ ߣߊߟߌ߬ߡߎ߲߫ ߞߊ߬ߙߊ߲߬ߡߐ߮ ߟߎ߬ ߟߊ߫ ߦߟߌߡߊߛߙߋ ߘߌ߫، ߊ߬ ߘߏ߲߬ ߦߋ߫ ߞߊ߬ߙߊ߲߬ ߞߝߊ ߟߎ߬ ߝߣߊ߫ ߘߟߊߡߌߘߊ ߞߊ߲߬ ߢߊ߫ ߞߋߟߋ߲ ߏ߬ ߡߊ߬ ߓߌ߬ ߸ ߞߵߊ߬ ߕߎ߬ߘߐߜߟߍ߬ߦߊ߫ ߝߘߊ߬ߝߌ߲߬ߠߊ߫ ߕߎ߲ߞߙߊߒߞߋ߫ ߥߣߍ߬ߡߊ ߟߎ߬ ߟߊ߫.

߂߀߂߀ ߘߓߊ߬ߕߊ ߕߋ߬ߟߋ߫ ߂߀: ߒߞߏ ߝߘߏ߬ߓߊ߬ ߞߙߏߝߏ ߞߊ߲ߕߌ߮ߟߊ߫ ߖߊ߬ߡߊߙߌ ߞߣߐ߫ ߸ ߒߞߏ ߝߘߏ߬ߓߊ߬ ߘߎ߲ߓߎ ߞߊ߬ ߟߥߊ߬ߟߌ߬ߟߊ߲߬ ߝߟߐ ߘߏ߫ ߟߊߦߟߍ߬ ߔߌߟߋߛߑߕߐߙ ߞߊ߲߬ ߒߞߏ ߞߊ߲ߡߊߛߙߊ ߥߟߊߥߟߊ߫ ߞߊ߲ߡߊ߬ ߸ ߡߍ߲ ߓߘߊ߫ ߥߎߟߊߟߊߖߛߐ߫ ߡߐ߰ ߂ ߆߃߁ ߓߟߏ߫.

߂߀߂߀ ߕߎߟߊߝߌ߲߂߂: ߒߞߏ ߞߘߐߝߐߟߊ߲߫ ߞߊ߲ߝߌߟߡߊ ߟߥߊ߬ߟߌ߬ߟߊ߲ ߠߊߦߟߍ߬ ߘߊ߫ ߒߞߏߝߘߏ߬ߓߊ߬ ߘߎ߲ߓߎ ߓߟߏ߫ ߔߑߟߋߛߑߕߐߙ ߞߊ߲߬ ߸ ߞߊ߬ ߞߎߡߊߘߋ߲߫ ߕߌߙߌ߲ ߘߐߣߐ߰ߦߊ߫ ߒߞߏ ߓߊ߯ߙߟߊ ߓߍ߯ ߢߍ߫ ߸ ߡߍ߲ߓߘߊ߫ ߥߎߟߊߟߊߖߛߐ߫ ߡߐ߰ ߁߄߂߀ ߓߟߏ߫ ߓߌ߬.

߂߀߂߀ ߕߎߟߊߝߌ߲ ߕߟߋ߬ ߃߀: ߒߞߏ߫ ߞߊߙߊ߲ ߞߊߓߋ߫ ߝߟߐ ߟߥߊ߬ߟߌ߬ߟߊ߲ ߠߊߦߟߍ߬ ߘߊ߫ ߔߑߟߋߛߑߕߐߙ ߞߣߐ߫ ߒߞߏ ߝߘߏ߬ߓߊ߬ ߘߎ߲ߓߎ ߓߟߏ߫ ߸ ߡߍ߲ߓߘߊ߫ ߥߎߟߊߟߊߖߛߐ߫ ߡߐ߰ ߅߉߂ߓߟߏ߫ ߓߌ߬.

߂߀߂߀ ߢߌ߲߬ ߠߊ߫: ߒߞߏ ߦߋ߫ ߜ߭ߎ߯ߜ߭ߐߟ ߓߊߖߎ ߖߍ߬ߘߍ ߟߋ߬ ߡߊߢߌߣߌ߲ ߞߊ߲߬ ߕߋ߲߬ ߗߎߗߎ߫ ߸ ߡߍ߲ ߞߍߕߐ߫ ߊ߬ ߘߏߝߙߍߕߍߦߊߟߌ ߕߐ߭ ߓߍ߯ ߟߊߞߎߙߊ߲߫ ߠߊ߫.

ߓߊߘߋ߲ ߠߎ߬ ߸ ߒߞߏ ߜߋ߬ߙߋ ߡߍ߲ ߢߊߦߌ߬ߘߊ߬ߣߍ߲߫ ߊߟߎ߫ ߟߊ߫ ߕߋ߲߬ ߸ ߏ߬ ߞߙߍ߬ߝߍ߬ߟߊ ߟߎ߬ ߝߊߣߍ߲߫ ߥߙߎߞߌߞߏ߫ ߜߊ߲߰ߛߊ߲߫ ߠߋ߬ ߟߊ߫ ߸ ߡߍ߲ ߓߍ߯ ߕߍ߫ ߛߋ߫ ߡߊߘߊ߲߫ ߠߊ߫ ߦߊ߲߬ ߕߋ߲߬، ߘߏ߫ ߟߎ߫ ߝߟߍ߫ ߣߌ߲߬:

߁. ߒߞߏ ߦߋ߫ ߞߊ߬ߙߊ߲߬ ߠߊ߫ ߖߊ߯ߓߘߊ߫ ߞߟߊߒߞߋ߫ ߜߊ߲߬ߛߊ߲߫ ߠߋ߬ ߟߊ߫ ߓߌ߬:

ߝߌߟߊߘߍߟߑߝߌ߫ ߸ ߏߙߋߜ߭ߐ߲߫ ߸ ߝߊߦߍߕߑߝ߭ߌߟ ߸ ߞߍߙ ߖߊ߯ߓߘߊ ߸ ߛߍ߲ߔߋߕߍ߲ߓߎߙߛ ߸ ߡߊߘߙߌߘ ߸ ߊ߬ߟߑߊ߬ߖ߭ߊߙ ߸ ߡߊߘߙߌߘ ߸ ߤߊߙߑߝ߭ߙ ߸ ߞߏ߬ߝߌ ߊߣߊߣ ߸ ߊ߬ ߣߴߏ߬ ߢߐ߲߰ߘߐ ߟߎ߬، ߡߊ߬ߟߌ ߝߣߊ߫ ߖߊ߯ߓߘߊ߫ ߛߌߦߊߡߊ߲߫ ߠߋ߬ ߦߋ߫ ߒߞߏ ߕߊ߭ ߞߊ߲߬ ߕߋ߬ߟߋ߫ ߝߌ߬ߟߊ ߢߌ߲߬ ߘߐ߫ ߒߞߏ ߟߐ߲ߞߏ߫ ߘߎ߲ߓߎ ߟߊ߫ ߟߊ߬ߛߌ߲߬ߠߌ߲ ߞߣߐߡߊ߬.

߂. ߡߍ߲ ߟߐ߬ߣߍ߲߫ ߒߞߏ߫ ߞߊߙߊ߲ߕߊ ߟߎ߫ ߡߊ߬ ߸ ߏ߬ ߟߎ߬ ߦߋ߫ ߛߌߦߊߦߊ ߞߊ߲߬ ߡߊ߲߬ߘߋ߲߬ ߞߣߍ ߞߊ߲߬ ߓߌ߬ ߞߏߛߓߍ߫، ߏ߬ ߝߊ߲߬ߓߊ ߖߍ߬ߘߍ ߦߋ߫ ߛߏߡߐ߮ ߟߎ߬ ߟߊ߫ ߞߎ߲߬ߦߌ߬ߘߊ߬ߟߌ ߣߴߊ߬ߟߎ߬ ߕߙߊߖߌ ߟߊ߫ ߟߐ߬ߟߌ ߟߋ߬ ߘߌ߫ ߥߣߍ߬ߕߌ߰ߦߊ ߖߊ߯ߕߋ ߟߊ߫.

߃. ߡߍ߲ ߟߐ߬ߣߍ߲߫ ߒߞߏ߫ ߞߝߊߞߏ ߡߊ߬ ߸ ߏ߬ ߦߋ߫ ߓߎ߮ ߞߊ߲߬ ߢߊ ߓߍ߯ ߡߊ߬ ߸ ߤߊߟߌ߬ ߣߴߊ߬ ߓߍ߯ ߡߊ߫ ߞߍ߫ ߕߊ߬ߡߌ߲߬ ߠߊ߫ ߛߊߞߍߟߌ߫ ߞߎ߬ߙߎ߲߬ߘߎ߬ߡߊ ߛߌߟߊ ߝߍ߬ ߝߟߐ߫.

ߟߍߙߘߊ߫ ߓߍ߲߬ߞߊ߬ߘߌ߬ ߞߋߟߋ߲߫ ߠߊ߫ ߖߊ߬ߕߋ߬ߛߎ߬ߓߐ ߘߐ߫߸ ߛߊ߲߬ ߃ ߢߌ߲߬ ߞߘߐ߫ ߸ ߒߞߏ߫ ߞߝߊ߫ ߜߌ߬ߙߌ߲߬ߘߌ߬ߣߍ߲ ߘߐ߯ߦߊߣߍ߲ߓߊ ߦߋ߫ ߉߀ ߟߋ߬ ߘߌ߫ ߛߊ߲߬ ߁ ߓߍ߯ ߞߘߐ߫ ߸ ߞߎ߲߬ߓߊ߬ߓߊ ߣߌ߫ ߡߊ߲ߞߊ߲ ߣߌ߫ ߡߌ߬ߛߍ߲߬ߡߊ߲ ߣߌ߫ ߘߟߊߡߌߘߊ ߣߌ߫ ߓߊߦߟߍߡߊ߲ ߓߍ߯ ߘߏ߫ ߦߋ߫ ߡߍ߲ ߘߐ߫ ߸ ߞߵߊ߬ ߕߘߍ߬ ߘߏ߲߬ ߝߊ߬ߙߊ߲߬ߛߌ߬ߞߊ߲߫ ߞߝߊ߬ ߈ ߠߋ߬ ߜߌ߬ߙߌ߲߬ߘߌ߬ ߟߊ߫ ߖߌ߬ߣߍ߬ ߞߣߐ߫ ߦߊ߲߬ ߛߊ߲߬ ߁ߓߍ߯ ߞߘߐ߫ ߸ ߊ߬ ߛߌߦߊߦߊߣߍ߲ߓߊ ߸ ߞߎߡߊߕߍ߫ ߏ߬ ߘߐ߫ ߒߞߏ߫ ߞߝߊ ߡߍ߲ ߠߎ߬ ߦߋ߫ ߜߌ߬ߙߌ߲߬ߘߌ߬ ߟߊ߫ ߡߊ߲߬ߘߋ߫ ߡߊ߬ߟߌ ߣߌ߫ ߡߊ߲߬ߘߋ߲߬ ߜߋ߲ߞߐ߰ߖߌ߬ߘߊ ߣߌ߫ ߡߊ߲߬ߘߋ߲߬ ߥߊߟߌߕߊߛߊ߲ߘߐ߫ ߣߌ߫ ߡߊ߲߬ߘߋ߲߬ ߜ߭ߊ߲ߓߌ߫ ߣߌ߫ ߡߊ߲߬ߘߋ߲߫ ߖߘߊ߬ߞߙߎ߬ ߣߌ߫ ߡߊ߲߬ߘߋ߲߬ ߤߙߐߘߎ߯ ߣߌ߫ ߡߊ߲߬ߘߋ߲߬ ߡߏߙߌߕߊߣߌ߲߫ ߘߐ߫.

ߊ߫ ߹  ߏ߬ ߞߘߐߡߊߛߎߘߎ߲ ߘߏ߫ ߟߋ߬ ߞߊ߬ߝߊ߫ ߁߀߀ ߛߓߍߦߊ ߘߌ߫ ߒߞߏ ߞߟߊ߬ߘߏ߲߬ߛߏ߬ ߞߋߟߋ߲߫ ߓߟߏ߫ ߛߊ߲߬ ߄ ߞߘߐ߫ ߣߊߟߌ߬ߡߎ߲߫ ߞ. ߡߏߙߌ߫ ߞߡߊ߬ߙߊ߫ ߖߐ߲߬ߡߊߛߌߣߌ߲ߟߐ߲߫ ߘߌ߫.

ߒߞߏ ߟߍߙߘߊ ߟߎ߬ ߦߋ߫ ߕߊ߬ߡߌ߲ ߞߊ߲߬ ߛߌߦߊߦߊ߫ ߟߊ߫ ߢߊ ߡߍ߲ ߖߐ߫ ߸ ߏ߬ ߟߋ ߦߋ߫ ߛߊ߲ߘߐ߫ ߞߎߡߊ ߢߌ߲߬ ߠߎ߬ ߟߊߛߙߋߦߊ߫ ߟߊ߫، ߊ߬ ߝߊ߲߭ ߓߘߊ߫ ߥߙߊ߬ ߟߍߙߘߊߞߏ ߡߊ߬ ߸ ߟߍߙߊߓߏ߲ ߠߎ߬ ߓߘߊ߫ ߟߐ߭ ߘߊߡߌ߬ߘߊ߬ ߒߞߏ ߘߐ߫ ߸ ߌߞߏ߫ ߡߍ߲ ߓߊ߲ߣߍ߲߫ ߟߊߞߊ߬ ߟߊ߫ ߞ. ߡߊ߬ߡߊߘߌ߫ ߖߐ߲ߖߐ߲ ߞߋߕߊ߬ ߓߟߏ߫ ߞߊ߲ߞߊ߲߫ ߂߀߂߀ ߢߌ߲߬ ߠߊ߫. ߏ߬ ߕߍ߰ߣߍ߲ ߞߊ߬ ߓߐ߫ ߊ߬ ߟߊ߫ ߸ ߖߋ߬ߕߌ߰ߘߊ߬ ߓߟߏߞߊ߬ߣߍ߲ ߓߘߊ߫ ߛߌ߲ߘߌ߫ ߡߊ߲߬ߕߏ߲߬ߕߍ߬ߦߊ ߛߊ߲ߡߊߞߎߟߎ߲߫ ߘߐ߫ ߕߊ߯ߡߊ ߟߎ߬ ߘߐߛߣߐ߬ߦߊ߬ ߞߊ߲ߡߊ߲߬ ߒߞߏ ߟߐ߲ߠߊ ߟߎ߬ ߦߋ߫ ߸ ߡߍ߲ ߜߙߋ߬ߡߊ߬ߕߍ߰ߓߊ ߦߋ߫ ߊߟߊߖߐ߲߫ ߝߊ߬ߞߏ߬ߟߌ߬ ߘߎ߲ߓߎߦߊ߫ ߘߌ߫.

߄. ߞߵߊ߬ ߓߍ߲߬ ߒߞߏ ߓߊߛߌߦߊ ߡߊ߬ ߸ ߒߞߏ ߘߊ߲ߘߊߟߌߟߊ ߟߎ߬ ߓߘߊ߫ ߝߟߐ߫ ߝߘߊ߬ߝߌ߲߬ߠߊ߫ ߖߌ߰ߕߎ߲߰ ߠߊ߫ ߝߛߊߦߌ߫.

[[߁߁]]: ߝߟߘ ߓߊߛߌߦߘߊ ߓߘߊ߫ ߟߊ߬ߞߐ߰ߟߌ ߣߌ߫ ߡߙߌߡߝߊߟߋ߲ ߞߎ߲߬ߦߌ߬ߘߊ߬ߟߌ߬ ߓߟߋߓߟߋ߫ ߛߌ߰ ߛߋ߲߭ ߞߊ߲߬ ߒߞߏ ߓߊߛߌߦߟߊ ߟߎ߫ ߜߊ߲߰ߛߊ߲ ߣߌ߫ ߢߐ߲߯ ߕߍ߫.

߂߀߂߀ ߢߌ߲߬ ߠߊ߫ ߌߞߐߕߎ߲߯: ߘߊ߲ߘߊߟߌߟߊ߫ ߛߎ߲ߞߎ߲ߘߐߦߟߊ߫ ߞ. ߡߊ߬ߡߘߎ ߞߏߕߍߓߊ߲߫ ߞߡߊ߬ߙߊ߫ ߞߊ߬ ߕߌߙߌ߲ߠߌ߲ ߞߍ߫ ߓߊ߰ߙߋ߲߬ߖߊ߲ߓߋߡߊ ߟߊ߫ ߞߏ ߞߊ߲߬ ߸ ߞߵߊ߬ ߟߊ߫ ߓߊߛߌ߫ ߞߎ߲߬ߠߊߞߊ߬ߣߍ߲ ߘߏ߫ ߦߌ߬ߘߊ߬ ߖߌ߬ߣߍ߬ ߥߎߦߊ߲ߓߍ߲ ߠߊ߫ ߸ ߊ߬ ߣߌ߫ ߘߍ߬ߞߙߏߝߏ ߟߎ߫ ߞߊ߲߬.

ߕߎ߬ߡߊ߬ ߞߋߟߋ߲ ߏ߬ ߟߊ߫ ߸ ߝߘߊ߬ߝߌ߲߬ߠߊ߫ ߘߊ߲ߘߊߟߌ ߕߌߙߌ߲ߠߌ߲ ߘߍ߭ ߡߍ߲ ߝߊ߲ߓߊ ߦߋ߫ ߡߊ߲߬ߖߊ߲߬ߠߊ߫ ߸ ߏ߬ ߞߊ߬ ߔߙߎ ߛߎ߯ߦߊ߫ ߓߐߣߍ߲ߢߐ߲߰ߡߊ ߃ ߛߌ߲ߘߌߞߏ ߟߊߥߊ߲߬ߞߊ߲߫ ߘߍ߬ߞߙߏߝߏ ߟߎ߫ ߞߊ߲߬ ߸ ߊ߬ ߣߌ߫ ߞߵߊ߬ߟߎ߬ ߓߟߏߦߊ߫.

ߛߊ߲߬ ߞߋߟߋ߲ ߣߌ߲߬ ߞߘߐ߫ ߸ ߒߞߏ ߓߊߛߌߘߊ߫ ߖߌ߰ߡߊ߬ߝߊ߫ ߓߘߊ߫ ߢߊߞߎߘߦߊߟߌ߫ ߛߌߦߊߡߊ߲߫ ߞߎ߲߬ߦߌ߬ߘߊ߬ ߓߊߛߌߦߊ ߟߊߥߙߎߞߌ߫ ߞߊ߲ߡߊ߬ ߸ ߊ߬ ߜߋ߲ߜߋ߲߫ ߡߊ߬ߕߌ߬ߝߊ߬ߟߌ ߣߌ߫ ߡߊ߬ߞߍ߬ߦߌ߬ߟߊ߬ ߛߊߣߌ߲ߡߊ߲ ߣߌ߫ ߡߎ߬ߙߊ߲߬ߞߊ߲ߞߏ ߛߌߟߊ ߝߍ߬. ߛߌ߲ߘߌߘߊ߫ ߡߊߡߊߘߎ߫ ߎ߯ߙߌ߬ ߝߣߊ߫ ߓߍ߫ ߕߋ߲߬ ߞߐߣߊߞߙߌ߫.

ߣߌ߲߬ ߓߍ߯ ߦߴߊ߬ ߦߌ߬ߘߊ߬ ߟߊ߫ ߟߋ߬ ߞߏ߫ ߒߞߏ ߕߍ߫ ߖߌ߲߬ߞߐ߲߬ ߠߊ߫ ߞߎߡߊߕߍ߫ ߞߊ߬ ߛߌ߬ߣߐ߰.

߅. ߞߵߊ߬ ߓߍ߲߬ ߖߊ߬ߕߋ߬ߘߐ߬ߛߌ߰ ߞߎ߲ߓߊ ߟߎ߫ ߡߊ߬ ߸ ߏ߬ ߟߎ߬ ߦߋ߫ ߔߏߦߌ ߞߊ߲߬ ߘߎߢߊ߫ ߝߊ߲߭ ߓߍ߯: ߥߎߦߊ߲ߓߍ߲ߞߏ ߣߌ߫ ߖߌ߬ߦߊ߬ߞߊ߲߬ߛߏ߬ߞߏ ߦߴߌߘߐ߫ ߡߊ߬ߟߌ ߟߊ߫ ߢߊ ߡߍ߲ ߒߝߦ ߓߟߏ߫ ߸ ߊ߬ ߦߴߌߘߐ߫ ߖߌ߬ߣߍ߬ ߞߣߐ߫ ߕߋ߲߬ ߝߘߏ߬ߓߊ߬ ߞߙߏߝߏ ߓߟߏ߫.

ߞߎߡߊ ߞߎ߲߬ߘߏ߲ ߘߐ߫ ߸ ߊ߲ ߧߋ߫ ߒߞߏߡߐ߮ ߟߎ߬ ߞߟߌ߫ ߟߊ߫ ߓߟߏߘߏ߲ߢߐ߲߰ߓߟߏ ߟߋ߫ ߡߊ߬ ߕߎ߬ߡߊ ߓߍ߯ ߸ ߌߞߏ߫ ߊ߲ ߞߊ߬ߙߊ߲߬ߡߐ߯ ߓߎߙߡߊ߫ ߞߊ߲ߕߍ߫ ߛߊ߬ ߘߊ߫ ߞߵߏ߬ ߞߏ ߕߏ߫ ߊ߬ ߣߌߘߐ߫ ߢߊ ߡߍ߲.

ߛߋߙߙߋ߫ ߸ ߣߴߊ߲ ߞߵߊ߲ ߞߙߎߝߊ߫ ߸ ߊ߲ ߓߍ߫ ߕߊ߬ߡߌ߲߬ ߕߊ߯ ߟߊ߫ ߢߍ߫ ߟߋ߬ ߞߊߟߌߦߊ ߖߍ߬ߘߍ ߘߐ߫.

ߞߊ߬ ߥߙߎߞߌ ߣߌ߫ ߛߓߊ߬ߕߌ ߞߍ߫ ߒߞߏ ߣߌ߫ ߒߞߏߡߐ߮ ߟߎ߬ ߢߍ߫،

ߒߞߏ ߓߊߟߏ߫߹ ߝߘߊ߬ߝߌ߲߬ߞߊ߲ ߠߎ߬ ߓߊߟߏ߫߹

ߖߐ ߦߴߊߟߎ߫ ߡߊ߬

ߒߞߏ ߝߘߏ߬ߓߊ߬ ߞߙߏߝߏ ߞߏߟߊߕߍ߮.

ߡߊ߲߬ߘߋ߲߬ߓߏߙߌ߫ ߞߋߕߊ߬ ߟߊ߫ ߟߊ߬ߖߍ߲߬ߘߍ߲߬ߠߌ߲ ߠߋ߬
