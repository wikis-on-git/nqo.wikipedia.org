'''ߊ߬ ߕߐ߮ ߣߴߊ߬ ߟߊ߲߬ߓߋ ߣߴߊ߬ ߛߐ߬ߘߐ߲߬ߛߏ ߣߴߊ߬ ߡߐ߰ߦߌߟߊ'''
[[ߛߌ߬ߟߡߊ߬ߦߊ]] ߞߋߟߊߡߐ߮ ߦߋ߫ [[ߡߏ߬ߤ߭ߊߡߡߊߘ]] ߓߎߣ ߊ߳ߺߊߓߑߘߊߟߟߊ߯ߤ ߓߎߣ ߊ߳ߺߊߓߑߘߎߟ ߡߎߕ߭ߕ߭ߐߟߌߓ ߓߎߣ ߤߊ߯ߛ߭ߌߡ ߠߋ߬ ߘߌ߫، [[ߌߛߑߡߊ߬ߌߟ]] ߓߎߣ ߌߓߑߙߊ߰ߤߌߡ ߓߐ߲ߛߐ߲ ߠߎ߬ ߘߐ߫، ߛߟߊ߬ߡߎ߲ ߦߴߊ߬ߟߎ߬ ߦߋ߫
ߊ߬ ߦߴߏ߬ ߢߊ ߟߋ߬ ߸ ߊߟߊ߫ ߟߊ߫ [[ߟߊ߬ߝߐ߬ߓߊ߮]] ߌߓߑߙߊ߰ߤߌߡߊ߫ ߟߋ߬ ߣߊ߬ ߘߊ߫ ߡߊߞߞߊ߫ ߞߊ߬ ߓߐ߫ ߛ߭ߊ߯ߡߌ߫، ߞߵߊ߬ ߕߘߍ߬ ߊ߬ ߡߏ߬ߛߏ [[ߤߊ߯ߖߙߊ߫]] ߣߴߊ߬ ߘߋ߲ߞߍ߫ [[ߌߛߑߡߊ߬ߌߟߊ߫]] ߦߴߊ߬ ߝߍ߬، ߏ߬ ߦߋ߫ ߓߊ߲߬ߓߎ߬ߦߊ ߘߐ߫، ߊ߬ ߞߵߏ߬ ߟߎ߬ ߝߌ߬ߟߊ ߟߊߛߌ߰ [[ߡߊߞߞߊ߫]] ߸ ߊߟߓߊ߫ ߞߟߊߒߞߋ ߟߊ߫ ߖߊ߰ߡߊߙߌ ߟߊ߫، ߘߋߣߍ߲ ߏ߬ ߡߐ߰ߓߊ߬ߦߊ߬ߣߍ߲߫ ߸ ߟߊ߬ߝߐ߬ߓߊ߯ [[ߌߓߑߙߊ߰ߤߌߡߊ߫]] ߣߊ߬ ߘߊ߬ ߡߊߞߞߊ߫ ߸ ߛߟߊ߬ߡߎ߲ ߦߴߊ߬ ߦߋ߫، ߊ߬ ߣߴߊ߬ ߘߋ߲ߞߍ߫ ߌߛߑߡߊ߬ߌߟߊ߫ ߞߊ߬ [[ߊߟߑߞߊ߯ߓߊ߫]] ߟߐ߬، ߡߐ߱ ߟߎ߬ ߛߌߦߊߦߊ߫ ߘߊ߫ ߓߏ߲ ߠߊߡߌߣߌ߲ ߘߐ߫، [[ߡߊߞߞߊ߫]] ߞߍ߫ ߘߊ߫ ߓߊ߬ߕߏ߬ߓߊ߮ ߟߎ߬ ߓߟߏ߫ ߖߊ߯ߓߊ ߟߎ߬ ߕߌ߱ ߊߟߊ߫ ߞߍߙߍ߲ߞߙߍ ߦߌߟߊ ߘߌ߫، ߡߍ߲߫ ߠߎ߬ ߦߴߊ߬ ߝߍ߬ ߞߊ߬ ߤߖߌ ߞߍ߫، ߡߐ߱ ߟߎ߬ ߕߏ߫ ߘߴߊߟߊ߫ ߓߊߕߏ ߣߴߊ߬ ߞߋ߬ߟߋ߲߬ߧߊ ߏ߬ ߟߋ߬ ߞߊ߲߬ [[ߌߓߑߙߊ߰ߤߌߡߊ߫]] ߟߊ߫ ߕߊ߯ߛߌߟߊ ߞߊ߲߬ ߛߟߊ߬ߡߎ߲ ߦߴߊ߬ ߦߋ߫ ߝߊ߯ߘߐߞߍ߫ ߛߌߦߊߡߊ߲߫ ߠߊ߫.
ߏ߬ ߞߐ߫ ߖߍ߲߬ߞߍ ߠߊ߬ ߘߊ߫ ߡߐ߱ ߟߎ߬ ߛߐ߬ߘߐ߲߬، ߏ߬ ߞߍ߫ ߊߙߊߓߎ߫ ߜߎ߲ߞߎ ߗߏ߯ߦߊ ߞߍ߫ ߘߊ߫ ߦߏ߫ ߊ߬ ߟߊߡߌߣߌ߲߫ ߕߐ߱ ߟߎ߬، ߞߊ߬ ߓߐ߫ [[ߖߊ߯ߓߊ]] ߖߡߊ߬ߣߊ ߟߎ߬ ߘߐ߫، ߦߏ߫ ߖߏ߰ ߓߊߕߏ، ߊ߬ ߣߌ߫ ߘߋ߲ߡߛߏߣߍ߲ ߝߊ߯، ߊ߬ ߣߌ߫ ߡߏ߬ߛߏ ߕߐߢߍ߲، ߊ߬ ߣߌ߫ ߞߎߡߊߖߎ߮ ߝߐ߫، ߊ߬ ߣߌ߫ ߘߟߐ߬ ߡߌ߲߫، ߊ߬ ߣߌ߫ ߞߏߙߏ߲ߧߊ߫ ߘߐߕߍ߯، ߊ߬ ߣߌ߫ ߦߊ߬ߕߌ߬ߡߊ ߟߊ߫ ߣߊ߲߬ߝߟߏ ߘߊߥߎ߲߫، ߊ߬ ߣߌ߫ ߜߙߐ߬ߞߐ ߡߌߘߊ߫...
ߦߙߐ ߣߌ߲߬ ߘߐ߫ ߸ ߛߌ߰ ߝߊߘߌ ߣߌ߲߬ ߞߊ߲߬ ߸ [[ߛߌ߬ߟߡߊ߬ߦߊ]] ߞߋߟߊ [[ߡߏ߬ߤ߭ߊߡߡߊߘ]] ߥߟߏߘߊ߫ ߌߛߑߡߊ߬ߌߟ ߓߎߣ ߌߓߑߙߊ߰ߤߌߡ ߓߐ߲ߛߐ߲ ߠߎ߬ ߘߐ߫ ߛߟߊ߬ߡߎ߲ ߦߴߊ߬ߟߎ߬ ߦߋ߫، ߛߊ߲߭ ߅߇߁ ߌ.ߡ.ߞ، ߊ߬ ߝߊ߬ ߛߊ߬ ߘߊ߫ ߟߋ߬ ߞߊ߬ ߞߐ߲߬ ߊ߬ ߥߟߏ߫ ߢߍ߫، ߊ߬ ߣߊ߬ ߝߣߊ߫ ߛߊ߬ ߘߊ߬ ߞߵߊ߬ ߕߏ߫ ߊ߬ ߛߊ߲߬ ߥߐ߯ߙߐ ߘߐ߫، ߊ߬ ߓߋ߬ߣߐ߯ ߊ߬ߓߎ߯ ߕ߭ߐ߯ߟߌߓ ߞߵߊ߬ ߟߊߡߐ߰، ߊ߬ ߓߊߟߏߘߊ߫ ߝߊߙߌߕߊ߯ ߣߌ߫ ߝߊ߲߬ߕߊ߲߬ ߘߌ߫، ߊ߬ ߕߘߍ߬ ߓߊߟߏ߫ ߟߵߊ߬ ߓߟߏ߫ ߓߊ߯ߙߊߣߐ ߟߋ߬ ߟߊ߫.
