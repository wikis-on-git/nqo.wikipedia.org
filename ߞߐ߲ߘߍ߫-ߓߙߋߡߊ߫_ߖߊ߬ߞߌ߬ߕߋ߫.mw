[[ߞߐߕߐ߮:Wassoulou map.png|thumb|[[ߥߊߛߏߟߏ߲߫]] ߔߊ߬ߔߘߊ ߟߋ߬ ߦߋ߫ ߣߌ߲߬ ߘߌ߫߸ ߞߍ߬ߟߍ ߥߟߌ߬ ߘߊ߫ ߦߊ߲߬ ߠߎ߬ ߟߋ߬ ߘߐ߫ ߞߊ߬ [[ߓߊߕߍ߫]] ߡߊߜߍ߲߫]]
'''ߞߐ߲ߘߍ߫-ߓߙߋߡߊ߫ ߖߊ߬ߞߌ߬ߕߋ߫''' ߕߘߍ߬ ߦߋ߫ [[ߡߊ߲߬ߘߋ߲߫]] ߡߊ߲ߛߊ ߘߏ߫ ߟߋ߬ ߘߌ߫ ߡߍ߲ ߕߘߍ߬ ߦߋ߫ [[ߥߊߛߏߟߏ߲߫]] ߖߡߊ߬ߣߊ ߘߐ߫ ߜߊ߲߰ߧߊ߫߸ [[ߡߌ߬ߛߊ߬ߘߎ߯]]. ߊ߬ߟߋ ߟߋ߬ ߞߍ߫ ߘߊ߫ ߡߊ߲߬ߛߊ߬ ߘߴߊ߬ ߕߋ߬ߟߋ ߘߐ߫ ߡߍ߲ ߣߌ߬ߣߌ߬ ߘߊ߫ ߞߊ߬ߝߏ߬ ߛߘߍߡߊ߲߫ ߠߎ߫ ߡߊ߬ ߡߊ߲߬ߘߋ߲߫ ߥߙߏ߬ߘߎ߮-ߕߟߋ߬ߓߋ ߘߐ߫. ߊ߬ߟߋ߬ ߡߊߟߐ߲ߣߍ߲߫ ߦߴߊ߬ ߟߊ߫ ߓߊߕߍߞߊ ߟߎ߬ ߟߊߝߋߝߋ ߟߋ߬ ߡߊ߬ ߓߊߕߍߞߊ ߟߎ߬ ߓߟߏ߫ ߁߇߆߇ ߟߊ߫߸ ߏ߬ ߟߋ ߞߵߊ߬ ߕߐ߮ ߕߏ߫ [[ߓߊߕߍ߫]] ߘߐ߬ߝߐ ߘߐ߫<ref>ߘߐ߬ߝߐ ߣߌ߲߬ ߡߊߟߐ߲ߣߍ߲ߓߊ ߟߋ߬ ߦߋ߫ ߓߊߕߍ߫ ߘߐ߬ߝߐ ߘߐ߫߸ ߓߴߊ߬ ߞߵߊ߬ߟߎ߫ ߕߐߙߐ߫ ߟߋ߬ ߞߊ߬ ߓߊ߲߫ ߞߵߊ߬ߟߎ߫ ߟߊߝߋߝߋ߫</ref>. 

== ߞߊ߲߬ߛߓߍߟߌ ==
ߞߐ߲ߘߍ߫-ߓߙߋߡߊ߫ ߖߍ߬ߘߍ ߞߊ߲߬ߛߓߍߟߌ ߟߐ߲ߣߍ߲߫ ߕߍ߫ ߓߊߞߍ߫߸ ߡߍ߲ ߣߍ߲ ߟߐ߲ߣߍ߲߫߸ ߏ߬ ߟߐ߲ߣߍ߲߫ ߦߋ߫ ߒ߬ ߠߊ߫ ߡߐ߰ߓߊ ߟߎ߬ ߟߋ߬ ߝߍ߬ ߓߊߕߍ߫. ߊ߬ ߦߋ߫ ߝߐ߫ ߟߊ߫ ߞߴߊ߬ߟߋ ߟߋ߬ ߥߟߌ߬ ߘߊ߫ ߗߍ߬ߟߊ߬ߘߍ ߟߊ߫ ߝߏߟߏ߲ߣߍ߲߬ߜߍ߫ ߣߌ߫ [[ߕߐ߬ߙߐ߲߫|ߕߐ߬ߙߐ߲߬]] ߠߎ߫ ߘߐ߫߸ ߛߴߊ߬ ߘߌ߫ ߛߋ߫ ߝߊ߰ߡߊ߬ߟߊ߫ ߓߟߋߓߟߋ ߘߏ߫ ߜߙߋ߬ߡߊߕߍ߰ ߟߊ߫ ߦߏ߫ [[ߛߏ߲߬ߖߘߊ߬]] ߕߟߋ ߕߊ ߛߎ߮߸ ߥߟߊ߫ ߏ߬ ߕߣߊ߬. ߊ߬ ߣߌ߫ ߕߐ߬ߙߐ߲߫ ߡߊ߲߬ߛߊ߫ '''ߓߊ߲߬ߖߎ߬-ߝߘߋ߫ ߞߙߏ߬ߡߊ''' ߓߍ߲߬ ߘߊ߫ ߓߍ߲߬ߘߐ ߘߏ߫ ߡߊ߬߸ ߡߍ߲ ߞߍߕߐ߫ ߦߋ߫ ߡߊ߲߬ߘߋ߲߫ ߥߙߏ߬ߘߎ߮-ߕߟߋ߬ߓߋ ߓߍ߯ ߡߙߊ߬ ߟߊ߫ ߞߐߘߍ߫߸ ߤߊ߲߯ ߞߊ߬ ߣߵߊ߬ߟߎ߫ ߞߐ߲߬ߞߐ߲߫ ߓߊߕߍ߫ ߞߊ߲ߡߊ߬. 

== ߓߊߕߍ߫ ߝߎ߲ߘߌ ==
ߓߊߕߍߞߊ ߟߎ߬ ߓߐ߫ ߘߴߏ߬ ߟߋ ߞߊ߬ߟߊߡߊ߬߸ ߞߵߊ߬ ߦߋ߫ ߊ߬ߟߎ ߕߴߛߋ߫ ߞߍ߬ߟߍ ߏ߬ ߢߍߞߐ߬ߣߐ߲߬ ߠߊ߫ ߞߎߡߊ߫ ߕߍ߫ ߞߵߊ߬ ߞߐߞߐ߬ߣߐ߲߫߸ ߒ߬ߓߊ߬ ߓߊߕߍߞߊ ߟߎ߬ ߞߵߊ߬ߟߎ߫ ߢߊ ߡߊߖߌ߰ ߏ߬ ߟߋ ߝߍ߬ ߝߎߚߎ߫߸ ߝߏ߫ ߞߊ߬ ߣߵߊ߬ ߟߊߓߊ߲߫ ߞߍ߬ߟߍ ߞߘߐߞߊߟߌ ߡߊ߬. 

ߓߊߕߍߞߊ ߟߎ߬ ߥߟߌ߬ ߘߊ߫ ߞߊ߬ [[ߝߎߕߊ߫ ߖߊ߬ߟߏ߲߫]] ߠߋ߬ ߡߊߜߍ߲߫߸ ߓߊߏ߬ ߊ߬ߟߎ߬ ߣߴߏ߬ ߟߎ߫ ߟߋ߬ ߦߋ߫ ߘߌ߯ߣߊ߫ ߞߋߟߋ߲߫ ߘߐ߫. ߏ߬ ߟߏ߲ ߞߊ߬ߠߊ߫ [[ߌߓߎߙߊߤߌߡߊ߫ ߛߊ߲ߓߋߞߏ߫]] ߟߋ߬ ߕߘߍ߬ ߦߋ߫ ߡߊ߲߬ߛߊ߬ߦߊ ߟߊ߫ ߦߋ߲߬. ߏ߬ ߦߋ߫ ߞߍ߫ ߟߊ߫ ߕߎ߬ߡߊ ߡߍ߲ ߠߊ߫ '''ߊ߬ߙߊ߬ߝߊ߲߫ ߞߊ߭ߓߌ߬ߣߍ߫''' ߞߘߐ߬ߞߍ߫ '''ߡߊ߰ߡߊ߬ߝߌ߲߫''' ߠߋ߬ ߕߘߍ߬ ߦߋ߫ ߛߏߕߌ߯ߦߊ ߟߊ߫ [[ߞߊ߲ߞߊ߲߫]]߸ ߏ߬ ߟߎ߫ ߡߐ߰ ߝߌ߬ߟߊ ߣߴߊ߬ߟߎ߫ ߟߊ߫ ߘߋ߲ߓߦߊ ߟߎ߬ ߥߟߌ߬ ߘߊ߫ ߞߊ߬ ߥߊ߫ [[ߕߌ߲߬ߓߏ߲߫]]߸ ߞߊ߲ߞߊ߲ߞߊ ߕߐ߭ ߟߎ߬ ߞߊ߬ '''ߘߎ߰ߣߍ߲߫''' ߡߊߜߍ߲߫߸ ߞߊ߬ߙߌ߬ߝߊ߬ߡߘߎ߬ߦߊ߬ߞߊ ߟߎ߬ ߝߣߊ߫ ߥߊ߫ ߘߊ߫ ߕߊ߬ߟߌ߬ߞߐ (ߕߋߟߌߞߐ߫) ߟߋ߬ ߟߊ߫<ref>ߘߐ߬ߝߐ ߢߌ߲߬ ߠߎ߬ ߛߓߍߣߍ߲߫ ߦߋ߫ ߓߊߕߍߞߊ ߟߎ߬ ߓߟߏ߫ [[ߞߊ߲ߞߊ߲߫]] ߘߐ߬ߝߐ ߘߐ߫߸ ߡߐ߱ ߘߏ߲߬ ߘߌ߫ ߛߋ߫ ߟߊ߫ ߟߴߊ߬ߟߎ߫ ߟߊ߫ ߓߊߏ߬ ߊ߬ ߕߎ߬ߡߊ ߞߵߊ߬ ߕߍ߬ߘߍ߫ ߟߋ߬ ߛߓߍߟߌ ߦߋ߫ ߦߴߊ߬ߟߎ߫ ߓߟߏ߫</ref>. 

ߓߊߕߍߞߊ ߘߏ߫ ߟߎ߫ ߝߣߊ߫ ߥߊ߫ ߘߊ߫ '''ߝߎߞߎ߲ߓߊ߫'''߸ ߓߊߞߏ߲ߞߏߞߘߐߞߊ ߘߏ߫ ߟߎ߫ ߥߊ߫ ߘߊ߫ ߛߙߊߓߐ߬ߥߊߟߌ߬ (ߛߊ߯ߙߍ߬ߓߐ߯ߥߊߟ)߸ ߓߊߕߍߞߊ ߘߏ߫ ߟߎ߫ ߥߊ߫ ߘߊ߫ [[ߖߋ߬ߟߌ߬ߓߊ߬ߞߘߐ߫]]߸ ߘߏ ߟߎ߬ ߥߊ߫ ߦߙߐ ߟߐ߲ߣߍ߲߫ ߕߍ߫ ߒ߬ ߓߟߏ߫ ߡߎߣߎ߲߬. 

[[ߝߌߟߊ]] ߟߎ߬ ߞߊ߬ ߡߊ߬ߣߋ߲߬ߞߊ߬ߡߏߙߌ ߟߎ߬ ߓߎ߬ߧߊ߫ ߞߵߊ߬ߟߎ߫ ߜߟߌߦߊ߫߸ ߊ߬ ߣߌ߫ ߞߵߊ߬ߟߎ߫ ߡߊߓߘߍ߬ߓߘߍ߬ ߢߊ ߓߍ߯ ߘߏ߫ ߡߊ߬, ߊ߬ߟߎ߫ ߞߊ߬ ߊ߬ߙߊ߬ߝߊ߲߫ ߞߊ߭ߓߌ߬ߣߍ߫ ߟߊߕߊ߬ߡߌ߲߫ ߊ߬ߟߌ߬ߡߊ߰ߡߌ߲߬ߦߊ ߟߊ߫߸ ߞߊ߬ ߓߊ߲߫ ߞߵߊ߬ ߞߟߌ߫ ߞߏ߫ ߊߟߌߝߊ߫ ߞߊ߭ߓߌ߬ߣߍ߫߸ ߡߍ߲ ߞߘߐ ߦߋ߫ ߞߙߊ߬ߡߐ ߘߌ߫߸ ߏ߬ ߟߋ ߖߍ߬ߘߍ߫ ߝߊ߲߭ ߞߵߏ߬ ߕߐ߮ ߞߍ߫ ߊߟߌߝߊ߫ ߞߊ߭ߓߌ߬ߣߍ߫ ߘߌ߫߸ ߡߍ߲ ߦߋ߫ ߝߐ߫ ߟߴߊ߬ ߕߐ߯ߡߊ߲ ߠߎ߬ ߡߊ߬ ߤߊ߲߯ ߓߌ߬<ref>ߊ߬ߙߊ߬ߝߊ߲߫ ߞߊ߭ߓߌ߬ߣߍ߬ ߣߌ߫ ߊߟߌߝߊ߫ ߞߊ߭ߓߌ߬ߣߍ߬ ߟߎ߬ ߡߊߢߌ߬ߣߌ߲߬ߞߊ߫ ߞߊ߲ߞߊ߲߫ ߡߐ߰ߓߊ ߟߎ߬ ߟߊ߫߸ ߊ߬ߟߎ߬ ߘߌ߫ ߝߋ߲߫ ߝߴߌ ߦߋ߫ ߡߍ߲ ߡߊ߫ ߛߓߍ߫ ߦߊ߲߬</ref>.

=== ߞߐߛߊߦߟߌ ===
ߓߊߕߍߞߊ ߟߎ߬ ߞߊ߬ ߛߊ߲߬ ߇ ߖߊ߬ߣߍ߲ ߠߋ߬ ߞߍ߫ ߢߊߣߌ߲ߡߊߓߏߙߌ ߏ߬ ߘߐ߫߸ ߞߵߊ߬ ߕߊ߬ ߁߇߆߇ ߡߊ߬ ߞߵߊ߬ ߛߌ߰ ߁߇߇߀ ߟߊ߫. ߊ߬ߟߎ߬ ߞߐߛߊߦߌ ߥߊ߯ߕߌ ߝߣߊ߫ ߛߋߣߍ߲߸ ߊ߬ߟߎ߫ ߞߵߊ߬ߟߎ߫ ߝߊ߲ߘߊ߫ ߝߣߊ߫ ߞߏߛߓߍ߫߸ ߒ߬ߓߊ߬ ߏ߬ ߟߋ ߟߌ߬ߡߣߍ߬ߦߊ ߦߋ߫ ߓߊߕߍߞߊ ߟߎ߬ ߣߌ߫ ߝߌߟߊ ߟߎ߬ ߕߍ߫; ߞߊ߬ߙߌ߬ߝߊ߬ߡߘߎ߬ߦߊ߬ߞߊ ߡߍ߲ ߠߎ߬ ߥߊ߫ ߘߊ߫ ߕߊ߬ߟߌ߬ߞߐ ߟߊ߫߸ ߏ߬ ߟߎ߫ ߟߋ߬ ߓߍ߯ ߡߴߊ߬ߟߎ߬ ߞߐߛߊ߬ߦߌ߫ ߓߊߏ߬ ߘߏ ߟߎ߬ ߞߵߊ߬ ߝߐ߫ ߟߋ߬ ߞߴߊ߬ߟߎ ߕߴߊ߬ߟߎ߫ ߞߐߛߊ߬ߦߌ߫ ߟߊ߫ ߡߎ߰ߡߍ߫߸ ߞߏ߫ ߓߊߏ߬ ߞߍ߬ߟߍ ߟߋ߬ ߦߋ߫ ߞߍ߫ ߟߊ߫ ߒ߬ ߓߘߊ ߞߎߘߊߦߌ߫; ߏ߬ ߟߋ ߡߊ߬ ߛߊ߫߸ (ߒߡߊ߬) '''ߡߊߙߌߦߡߊߜߍ߫''' ߟߊ߫ [[ߞߎ߬ߙߊ߬ߣߊ|ߊ߬ߟߌ߬ߞߎߙߣߊ]] ߡߍ߲ ߥߊ߫ ߘߴߊ߬ߟߎ߬ ߓߟߏ߫ ߦߋ߲߬߸ ߏ߬ ߘߐߝߘߊ߫ ߘߊ߫ ߟߋ߬ ߝߌ߬ߟߊ߬ ߘߌ߫ ߞߊ߬ ߞߋߟߋ߲ ߕߏ߫ ߕߊ߬ߟߌ߬ߞߐ߬ߞߊ ߟߎ߬ ߓߟߏ߫ ߞߵߊ߬ ߕߐ߬ ߞߋߟߋ߲ ߘߌ߫ ߞߐߛߊߦߌߓߊ߮ ߟߎ߬ ߡߊ߬<ref>ߒߡߊ߬ ߡߙߊߡߊߜߍ߫ ߟߊ߫ ߞߎ߬ߙߊ߬ߣߊ ߘߐߝߘߊ߫ ߢߊ ߡߊߢߌ߬ߣߌ߲߬ߞߊ߫ [[ߞߊ߬ߙߌ߬ߝߊ߬ߡߘߎ߬ߦߊ߫]] ߡߐ߰ߓߊ ߟߎ߬ ߟߊ߫߸ ߌ ߘߴߌ ߓߟߏ ߟߴߊ߬ ߓߊ ߘߐ߫</ref>. 

ߒ߬ߓߊ߬ ߓߊߞߏ߲ߞߏߞߘߐߞߊ ߡߍ߲ ߠߎ߬ ߥߊ߫ ߘߊ߫ ߛߙߊߓߐ߬ߥߊߟߌ߬߸ ߏ߬ ߟߎ߫ ߡߴߊ߬ߟߎ߫ ߞߐߛߊ߬ߦߌ߫ ߞߊߟߌߦߊ߫ ߘߐ߫߸ ߏ߬ ߟߎ߫ ߘߏ߫ ߟߎ߫ ߟߋ߬ ߞߐߛߊ߬ߦߌ߬ ߘߊ߫ ߞߐ߯ߟߋ߲ ߠߊ߫ ߞߊ߬ ߞߊ߲ߞߊ߲߫ ߡߊߜߍ߲߫߸ ߞߊ߲ߞߊ߲ߞߊ ߟߎ߬ ߞߊ߬ ߛߌ߰ߦߌ߬ߟߊ߫ ߘߴߊ߬ߟߎ߫ ߡߊ߬ ߡߕߋߏ ߟߊ߫߸ ߒ߬ߞߊ߬ ߞߊ߬ ߓߍ߲߬ ߊ߬ߟߎ߬ ߟߊ߫ ߓߌߦߊ߲߫ ߕߌ߯ߦߊ ߡߊ߬߸ ߊ߬ߟߎ߫ ߞߵߊ߬ ߝߐ߫ ߞߏ߫ ߞߊ߬ ߞߐߞߊ߲ߠߊ ߘߏ߫ ߘߴߊ߬ߟߎ߫ ߡߊ߬. ߜߎߕߎߙߎ߲߫ ߝߍ߬ߟߊ ߘߏ߫ ߟߋ߬ ߘߌ߫ ߘߴߊ߬ߟߎ߫ ߡߊ߬߸ ߊ߬ߟߎ߫ ߞߵߊ߬ ߝߐ߫ ߣߴ[[ߊߟߊ߫]] ߛߐ߲߬ ߘߊ߫ ߞߏ߫ ߞߊ߲ߞߊ߲߫ ߘߌ߫ ߥߴߊ߬ߟߎ ߕߍ߬ߘߍ߫ ߦߋ߲߬߸ ߊ߬ߟߎ߫ ߞߵߊ߬ߟߎ߬ ߟߊ߫ ߛߏ ߕߐ߯ߟߊ߫ ߟߋ߬ ߞߏ߫ '''ߝߏߝߣߊߘߎ߯'''<ref>ߘߐ߬ߝߐ ߣߌ߲߬ ߡߊߢߌ߬ߣߌ߲߬ߞߊ߫ ߝߏߝߣߊߘߎ߯ߞߊ ߟߎ߬ ߟߊ߫ [[ߞߊ߲ߞߊ߲߫]] [[ߛߋ߲߬ߞߋ߬ߝߙߊ߫]] ߞߌ߲߬ߘߊ ߟߊ߫ ߜߎߕߎߙߎ߲߫ ߡߊߜߍ߲ ߘߐ߫</ref>. 

== ߞߐߝߟߌ ߟߎ߬ ==

* ߞߊ߲ߞߊ߲ߞߊ ߟߎ߬ ߞߊ߬ ߞߊ߲ߞߊ߲߫ ߞߌ߲߬ߘߊ ߝߌ߬ߟߊ߫ ߟߋ߬ ߕߐ߯ߟߊ߫ ߝߎߕߊ߫ ߛߏ߫ ߝߌ߬ߟߊ ߏ߬ ߟߎ߬ ߟߊ߫ ߣߊߟߌ߬ߡߎ߲߫ ߕߌ߲߬ߓߏ߲߫ ߣߌ߫ ߝߎߞߎ߲ߓߊ߫ ߟߎ߫ ߘߌ߫<ref>ߞߊ߲ߞߊ߲߫ ߡߐ߰ߓߊ ߟߎ߬ ߢߌ߬ߣߌ߲߬ߞߊ߫ [[ߕߌ߲߬ߓߏ߲߫|ߕߌ߲߬ߓߏ߫]] ߕߐ߯ߞߏ ߡߊ߬߸ ߊ߬ ߣߌ߫ ߝߎߞߎ߲ߓߊ߫ ߦߟߍ߬ߡߊ߲߬ ߢߊ ߞߏ߬ߙߌ߬ߦߊ߬ߟߋ߲߫ ߘߌ߫</ref>. 

ߦߟߌߡߊߛߙߋ ߟߎ߬
<references />
[[ߦߌߟߡߊ:ߘߐ߬ߝߐ]]
[[ߦߌߟߡߊ:ߓߊߕߍ߫]]
[[ߦߌߟߡߊ:ߥߊߛߏߟߏ߲߫]]
[[ߦߌߟߡߊ:ߝߎߕߊ߫-ߖߊ߬ߟߏ߲߫]]
